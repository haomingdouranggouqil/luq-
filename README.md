# luq诗录
luq，甬人，客京，留社成员。

### 岁暮杂咏
离隔尚须费，五千岂不多。小民宁有裕，司政恐全讹。岁晚花光寂，城空警笛过。秦山万丈雪，去去莫迟俄。

经年不成客，已惯岁将穷。烟火髩边老，家山梦里通。越鸡岂抱恨，鲁酒易为功。仍对彫枯色，萧萧满眼中。

严令逾旬日，时蔬抵百金。高歌元盛代，毒沴自重阴。肃杀小寒节，幽微赤子心。抚膺不成句，愧彼秦中吟。

神武追汉帝，清平标宋宗。可能殄大豕，不用论衰蛩。斑駮土花碧，凄凉海日彤。年光兹独媚，唯有一城封。

天地绝仁爱，灾凶相后先。山河抱沉痼，喙息待新年。仍看诛求急，不禁霜月圆。朅来逢钓叟，刺棹没寒烟。

吾乡山水国，挥发有群英。地是仙人迹，坊余烈士名。披花寻古道，卧枕对潮声。濩落朋交尽，烟尘况自横。

老翁行五秩，何物不能言。汗漫大同世，微冥契约论。一诗当宇宙，永夜守心魂。朝起枨眼目，平芜如故园。

京国犹羁絷，无花若许愁。衔杯空灼肺，索米更搔头。风急猿啼壑，云高蜃隐楼。幢幢寒烛底，清泪付旁蒐。

踔厉何云尔，尧年只自寒。九门计时月，万国拜衣冠。垂手逃左道，倾觞歌大难。我闻东北郡，户口日凋残。

群儿乘景运，我独恋微躯。夜气稍滂浩，吟怀更鄙迂。苍天属鹯鹗，穷壤要驺吾。忍令斑斑血，濡王丈二殳。

可儿瑶圃种，谪作小池荷。新学惊鸿舞，难忘彩蝶歌。寡人元有病，娇爱欲成魔。老态伤颦蹙，忧时愧汝多。

腊八梵王节，都人似贯钱。灵光殊别日，风化自何年。徼福情尤恳，观空学不传。往时施粥处，萧索缭青烟。

丹桂生南国，芳根近水湄。与期初结蕊，独倚未凋枝。酿蜜深封瓮，闻香最沁脾。先人况埋骨，飘泊动幽思。

杖策出郊外，惆然望帝居。寅年多遘虎，甲户久为鱼。星映水光白，风过竹影疏。宁知消渴士，犹有茂陵书。

野田逢白鹭，哽咽不能鸣。病翅寒逾瘦，荒沟晚自清。国方思尔力，民鲜乐其生。豚酒从古事，休嗤任泽平。

我爱仙人果，甘酸味正醲。何辞临曝日，不厌近高舂。白羽投幽壑，红绳系竹笼。鼠楂聊破恨，一串复经冬。

中年不称意，重展柳州诗。当我歌哭地，比君迁谪时。危峰楼崿崿，苦雾海弥弥。酹酒惜夭寿，二毛犹汝衰。

吾驾终不反，空山敲大鼛。被人笑迂阔，兀自矜风骚。着屐能几两，啼猿过百艘。竹筒却堪羡，激荡有诗豪。

拍手笑金翁，丰盈要尔功。能为杠杆巧，遂使杼机空。挥距道犹胜，喷蜺气若雄。我曾抉幽秘，螟蜮满江东。

赫奕将军府，荒凉埃土深。司阍虚白象，聚宝枉黄金。苛碎竭民力，殷勤买斗心。重溟容一眺，涕下孰能禁。

休说小微事，吾衰谢不能。奇文数篇在，秋雨十年曾。世路危于𪩘，人情淡似僧。本根九重惜，威令总无凭。

东墟何意趣，落日向人悬。犹恨时非我，宁知成在天。刍粮归北库，廊庙列群贤。共待春王月，哓哓说藉田。

巨公矜后死，卌载发神机。得地狐同贵，乘时鼠独肥。甲兵亲日御，卉木畏霜威。石脚吞声过，至今萤乱飞。

文章道之器，兹义重丘山。长铗决云雾，高风动阓阛。颂歌岂吾责，哀恸及民瘝。遑论江城志，狂人久已删。

手把红旗立，玩潮数俊才。昏姻通阀阅，鼻息绝蒿莱。时雨天中落，名花炬底开。安知穹昊意，一夕便相催。

登台掞汝辞，望去似人师。南郭虚吹竹，东坡不解棋。举头吓鹓凤，留命效蓍龟。金绶真尤物，苍苍孰可欺。

赠汝白莱菔，无忧气郁盘。清辉和露捣，玉色带霜剜。宫酪百年重，朱樱万首攒。老姜独勇烈，庶以消风寒。

名园宜雪霁，晴日要觚棱。越鸟眷三宿，西山悭一登。摇鞭君不语，写像我何能。回首九衢路，离离若细罾。

风流倏已散，云物剩斯园。残碎碑铭字，凄凉菡萏魂。生民有祈死，国士自乘轩。骄色看津吏，日高犹闭门。

久负佳人约，颠连未许忘。客行悲窳敝，吟袖对沧凉。数子孑遗老，孤花寂历香。鹫峰飞翥意，几日向回塘。

门对清溪水，亭邻石板桥。雨过生浩瀁，云起想嶕峣。去国松围大，经年鹤梦辽。下民曾未已，谁念尾翛翛。

大星堕湘水，小满岂凄辰。争说曾活我，相追俱揾巾。清明无旱沴，孚佑有农神。休忆戊戌岁，江淮人食人。

昨日见流调，劳薪遍五城。故乡梦已断，后计魂犹惊。乍喜枝梢白，渐看沟壑平。可怜同道子，入夜绝难行。

### 囚中诗选
◎浦东吏

浦东当季春，有吏夜捉人。一车如掣电，呜呜声到门。吏来前致辞，汝非自由身。结束从解送，火急莫逡巡。男子大惶怖，哽结不能言。女子拦户立，骋辩意不驯。我有检测书，凭看字字真。如何竟罔顾，捐弃杂混沦。方仓邃于澥，我冤安得伸。白刃聊一挥，汝其收我魂。汝志诚刚烈，叵奈相公嗔。我行奉威令，尔汝敢不遵。三尺能强制，哓哓勿再陈。飙轮倏而逝，海上灯影纷。浩荡唱祖国，夜长幽可闻。

◎徐汇吏

上司下急令，满区尽封条。街灯昏似噎，不雨亦萧萧。抗疫要须此，小吏敢辞劳。汝等志愿者，努力勿喧呶。一从疫情来，我辈何所聊。裹足不出户，驯习等羊羔。岂不思自由，明日正滔滔。饮食固在乏，老人益彫骚。谁忍春风夜，共此邻壁号。匍匐犹愧恧，安能事鸱枭。愿言从兹去，有如黄浦潮。汝志诚狷介，巨网孰得逃。休待北关钟，森然十二敲。电话忽而至，前命遂取消。无人知其故，掩耳莫听谣。

◎永康吏

一二三四五，热线长不通。街道及市委，却推若转蓬。岂无惫赖子，经月各被封。幽明杳相望，浊泪零春风。毒蛊甘我髓，炽炭穿我胸。呼吸愈窘迫，谁肯活鲋鳙。托身虮虱吏，辛勤抱素衷。旦夕未辞苦，长愿黎庶丰。水火远菑害，刀兵漫相攻。如何离艰厄，搔首问苍空。昨宵救孕妇，今日送邻翁。惨凄欲满眼，跌仆道里穷。我力绝有限，人间恨无终。犹疑在梦寐，海市万釭红。举国齐戮力，昂首向大同。

◎襁褓别

生儿颇险涉，深恐鬼蜮欺。南无观世音，大悲悯我痴。呱呱聆妙哢，狂喜靡不为。七日保育箱，举首含酸嘶。祖母不厌老，乳粥费撑持。四口同忧乐，斗室初若饴。鬼鸟翅如扇，收魂无竟时。天不殛害物，孰谓皇天慈。母病讵足道，儿病母咨咨。一家在闭锢，百计罔所施。哀告并声泪，捐命亦何辞。官长大仁爱，殊恩许就医。儿今未半月，可怜又别离。黾勉治襁褓，忍看闭眼啼。金山千万里，母心千万丝。长恨方仓梦，飞不到地维。

◎绝命别

春园飞蛱蝶，春水拍鸳鸯。赠子同心结，中有兰草香。素荑与子握，矢言日月长。两情自怡悦，不必惜流光。悲风来海上，啸呼一何狂。涷雨肆摧折，花树良可伤。嗟子负王命，戟戈从戎行。共饮浦江水，宛在天一方。去家不复返，落月空满梁。昨日览邸报，龙战血玄黄。我军连挫衄，将帅失其纲。鹰隼犹贪鸷，虫沙至荒凉。知子怀古意，忼慨岂彷徨。青锋刎颈际，倘忆昔时妆。不信即永诀，思子涕沾裳。苟作无心人，虽存亦茫茫。

◎长夜别

长夜几时明，黝黝色似铁。恍有横海鲸，张口奋吞啮。何处发幽声，初起犹呜咽。一声一揪心，兹痛不可说。痴儿饥作号，嫠妇泣成血。老翁七八十，残烛任生灭。死去不能殡，凭谁收遗骨。打工人何辜，囚之鸡狗穴。昨夜大风雨，狼狈在汨没。千花百草春，肃杀寒秋节。仰望欲诅天，苍苍何酷烈。万户方凝听，和音轰然作。势如江海潮，滂沛掀城郭。少年闻铿铿，独立拭霜锷。愿为奋飞鸿，漫学墙头雀。壮哉自由颂，高歌苏民瘼。

◎食无菜

海上经月封，惘惘悲物态。万巷阒无人，繁樱独开败。天机岂凋丧，生民实弊惫。何辜致拘囚，严防逾寇害。仰看白日驰，苦羡禽鸟翙。早觉瓮盎虚，一旬未食菜。兹物亦乘时，片叶如珍贝。比闾皆相同，何繇从乞丐。枵腹倘自可，老病更无赖。我闻淀山湖，芥蓝甚堪爱。菜心色犹青，黄花初破颣。剪伐烂田中，有司不许卖。

◎苦寒行

五月长安犹冰雪，三更冰河声呜咽。城门闭久无行辙，墙头榆柳冻俱折。瓮牖之徒衣百结，眼中泪尽唯流血。射工含弩古未绝，欲诅上苍讵可说。瞻彼阊阖盈材杰，握拳输诚意若铁。誓犁贼庭扫贼穴，伫看魔子归澌灭。白袍小儿气独雄，屯米积炭南市中。一升酬直百倍同，饱啖酒肉笑哀鸿。尔辈龌龊等微虫，时来攀附各乘风。夜半祷天牲醴丰，期期不愿冱寒终。

◎酸酸歌

红管管，白签签，一起排队做酸酸。不知何人造此曲，耳中哑咿声相续。老翁睡觉天未曙，自扶藜杖东门去。东门队伍似盘蛇，枯枝瑟缩蹲寒鸦。两翅低垂飞不起，却向穹庐底下张汝觜。羽衣白，棉签长，探汝喉，巧如枪。邻家乳子在襁褓，伸拳蹬脚欲绝倒。今日既毕明日来，当来不来生祸胎。白签签，红管管，三年采汝应无算，高堂嘉宾乐且衎。更遣小儿拍手齐声唱，图汝影像云台上。

◎东门行

五月东门草树青，野兽经过少人行。黄尘三尺吹不起，白日光冷如寒冰。褴褛衣衫道旁卧，含愁相看若有情。可怜泥土污颜色，谁肯拂拭为娉婷。自云身是当垆女，临汾水滑细养成。秦珠马脑对宾客，急管繁弦满旗亭。年来疫鬼窥帝京，犹说居家不封城。官户居家空肥大，贫户唯有悲哭声。前日逐我出门去，坦坦大道向人横。呜呼天意多翻覆，杀人曾不费刀兵。收汝眼中泪，泪多眼不明。莫近东门宿，东门绝峥嵘。有国从来重黎庶，早晚恩诏下虞廷。差科虽轻犹待汝，斗酒尺布亦聊生。

◎解封

诗翁喜欲狂，官军收河北。闻解海上封，缘何坐叹息。故都应无恙，满目疮痍迹。广场战旗红，长滩野草碧。钟楼度鸽影，阳光生叶隙。白云意悠然，沧江无情极。惨淡经一春，百年忽浪掷。爆竹送瘟君，几日殄鬼蜮。闾阎残悲泣，虹桥多归客。佳节明朝逢，行路犹拥塞。

◎连花歌

早春连翘先著枝，形象心包凌轻飔。双花更是仙家种，一剂百毒忽如遗。孰知世事多翻覆，昨日嵩高今深谷。不辞霜雪摆队求，口诛笔伐何太速。盍取少许当饮茶，顿使玉川胸臆赊。霖雨飞来浇烦热，翩翩直欲泛海槎。思汝憔悴朱门客，佳人作贼呼可惜。不见空山缟衣人，日暮独倚修竹立。

◎即事

昨夜霹雳忽若驶，群龙烨烨破溟滓。急雨疑自渤海倾，怒雹砰啪声震耳。小者累累如菽豆，大者硕硕逾鸡子。城中但忧车盖伤，野人当户愁欲死。今岁防疫颇误时，几家麦田无荆杞。公府犹教颂丰收，大儿小儿在万里。嗟汝父老太卑微，汝死孰肯惜凋毁。天王未闻诏罪己，后来滔滔正不已。

◎后疫苗行

鄢陵有女名滟菁，碧玉年华自娉婷。乍离学校始实习，愿随高铁万里行。种罢疫苗第一针，三日齿龈血涔涔。元知平素无疾疴，何谓遍体瘀斑深。抽血穿骨那敢旷，医工确诊曰再障。经旬药石总无灵，卧床枯瘁失模样。阿母救女力已惮，亲戚束手亦鼻酸。火急不避子母钱，幼弟岂辞骨髓干。九月廿九秋色暮，孤魂渺渺即长路。未著嫁衣先成灰，百丈冤恨何处诉。掩涕匍匐叩县衙，绿袍摇手但唅呀。权威鉴定言凿凿，偶合不关疫苗家。疫苗本自科兴造，如松之茂日之杲。二十五万直毫毛，犹称援助出人道。复闻群童罹死病，千家号呼泪交迸。昨日尺书下彤廷，汝辈夭枉实天命。

◎人自病

疫来三载不肯竟，疫不病人人自病。口罩终日去何曾，浊气汩汩胸如蒸。棉签探喉苦未已，个中微物孰能指。况复疫苗一朝新，试药见与蛙黾邻。枉夭横死亦云夥，父母妻儿泪交堕。小大报章风过耳，掉头纸灰飞不起。忽闻医工窃窃说，十有八九生结节。眼看学子年正轻，上楼已要扶手行。

◎绝乳糜

绝乳糜，黄口饥。闭户尚能尔，争忍听娇啼。白刃在手光离离。丈夫当奋勇，安可孱孱无所为。上能刺虎与豺，下能决樊篱。长啸出门去，竖子孰敢欺，终持乳糜归。啖乳糜，儿不饥。似此之人亶也稀，不见七里河畔三岁儿。

◎朱鹮

朱鹮七，人则一。曷不归，江山信美涕沾衣。朱鹮西北飞，迢递四千里。飞来入囚笼，三日竟饿死。汉水亹亹，朱鹮哀哀。怜汝远游子，回乡胡为哉。洋县

◎杂言

防疫规范大于天，不戴口罩敢酣眠。黄牌示戒汝宜悛，否则关门歇业泣涟涟。黑衣市吏何翩翩，排闼直入柜台前。手持封条口称愆，欢迎须后扫码先。逻些风日更新鲜，苍隼飞过雪山巅。下瞰行人道路边，白头媻姗不教牵。

◎思雨

思雨思雨，汝命何许。汝母既捉，又钤汝父。锋车不送，医院不处。汝病实危，彼气如虎。迢迢阳城，何救何补。汝之行矣，谁其杀汝。思雨思雨，雨终不来。天时不利，旱魃为灾。生尔育尔，厄运与偕。汝今安在，冰窟之隈。汝寿四月，呜呼哀哉。彼少司命，视若土灰。

◎都古歌

卡塔尔，波斯湾，只在天上非人寰。天人八万恣欢谑，齐唱都古声撼山。衣上何所有，天女织就锦斓斑。面上何所见，不用口罩遮笑颜。壮士逐球疾过电，争球破门气虤虤。摇旗变化云鸟阵，观者奋臂不肯闲。呜呼我独病尪孱，侧身西望涕湲湲。斗室局缩等羊彘，安得英雄济时艰。

◎毁菜

曹县香芹绿铺云，味美岂止野老许。时蔬虽好无人收，铁牛轧轧碾作土。山东之人莫先悲，闻说河南情尤苦。新野白菜价论分，汝州更有两万亩。城中菜贵欲杀人，垄上农夫泪如雨。商家携金驱车来，高速道口空延伫，三日不下畏盾卤。

◎散步

冬月夜气剧虎兕，窗外寒飙声如水。敕令不教出小区，下楼散步孰能止。自由虽微亦可珍，我有狂疾深骨髓。芸娘着衣与人殊，漫把鹅绒裹寝被。何须更畏邻居笑，同在荒诞世界里。

### 壬寅杂诗选

◎青绿

昔有才人王供奉，涂作青绿冠汴梁。宣和天子目如电，延福宫下意兴长。披览物华感社稷，士在作之赐臣京。春风杨柳太师第，题跋岂逊苏与黄。捃采圣典说丰豫，齐州生气没花纲。才人凋零忽若埃，五国城内天子死。汴梁宫殿化废墟，鹅鹜无心逐逝水。沧海红桑九百秋，中间茫茫定何似。时清秘府平旦开，宝马高轩声迤逦。至今卷轴尚皎然，神灵不佑宁得此。公孙剑器动天下，张颠睹之轻王侯。乃信艺文非二道，政尔异代见韩周。含情低徊未忍去，梦魂独向画里游。一峰一壑竞踊跃，折腰扬袂相献酬。归来却排教坊舞，曲罢无数锦缠头。宛丘女儿名庆旸，要眇宜修殆天纵。遂使国人魂尽消，爱此光采矜赵宋。不见寒灰色凄凉，江南江北苦磨砻。几缕哀哭入雪云，野老浊泪连澒洞。青绿只在舞女裙裾间，绵邈千里竟底用。

◎老翁行

七旬老翁才绎绎，乃使燕山雪花阔如席。冰河飒沓穷古来，天上玉树迓远客。坐中金发碧眼儿，仰面哆口呼啧啧。共疑身在万仙窟，剽夺化工非人力。青蛙公主年十九，崇台当风神抖擞。巨壑洪涛百回看，小大海坨等培塿。瞥然下注千寻坡，饥隼攫人狡兔走。凌空飞起先一笑，煌煌金牌探囊取。我卧荒村苦气逆，高唱终日憎赤帻。岂无春夜一盏酒，犹有汉家十世厄。展转吟诗太酸辛，虫蚁微贱惜不得。嗟尔麟阁功煊赫，于我黎甿复何益。

◎离歌

主人攀柳送离别，吞刀吐火真奇绝。十二玉车去复回，天孙绾作同心结。四海禺禺今一家，天意曾不吝豪奢。铁链锒铛如副调，幽魂泣血污梨花。

◎疯妇

疯妇从来疯，不信质四邻。况有国法在，森森保昏姻。铁链束其颈，暗室囚其身。单衣与御寒，破被覆黄尘。岂无食狗彘，污盆漫自陈。犹愁龁咬难，齿尽空见龈。不知何年落，朽木未及春。徒向照片底，两眼若有神。生儿福虚大，男女凡八人。补贴连月月，直教颂天恩。

◎口号

风捎残雪落人头，似此萧闲非易求。吟到上元从惯例，伤心岂独为徐州。

◎杂诗

丰邑事如何，巷言犹喋喋。吾不有先知，往辙岂云乏。抓几个闲人，颁一条空法。当今自圣明，万姓齐欢洽。

一说调查组，平人意已惬。匍匐黄尘中，热泪纷盈睫。悲风何日停，慷慨思荆聂。狐兔正无愁，长在青玉牒。

天听自我民，此意君莫忽。如何长生酒，共醉黄金阙。万籁俱寂时，梨花冷浸月。不知春风下，多少寒塘骨。

众口比斧钺，孰能济贫癃。粪蛆实可杀，苍蝇声正嗡。绿头何硕硕，竞逐粪溷中。愁人闷欲绝，涤荡想罡风。

凛凛三尺律，操持乃在人。大盗攘名器，固已失其真。犬羊委沟壑，鹰隼渺秋云。哀哭乞良法，依前属空文。

今年是何年，苍茫问国体。痴儿不解愁，苦荼味如荠。侧身望南云，黄河水瀰瀰。欲奠此山川，泪尽以血洗。

◎口号

月有斫痕日有瘢，人间正要仰头看。尺书一霎遍天下，已罢堂堂七品官。

◎谜语

马非马，鹿非鹿。溪畔饮，林间逐。纵有槎牙靡所施，望夷宫中长觫觫。

◎口号

新雨几时痛洗埃，乌衣燕子未归来。可教侠气漓澌尽，默向西泠祝一回。

◎二月

二月复二日，呜呜风肆起。出门觅早春，俱在霾尘裏。弥漫自何来，黑海逾万里。甲车势若云，突突声刺耳。狂夫立其巅，森然视蝼蚁。昨日破一城，今日平一垒。炮火绽如花，一花几人死。不信眼底埃，中有良家子。列国空嚣嚣，举杯成遥指。制裁及蓝猫，正义亦奢侈。阿赫玛托娃，悲歌薄于纸。收汝哀时泪，残年聊咏史。

◎口号

焦土荒城何处家，晓风呜咽似悲笳。人间自是芳菲节，不见蓝黄当日花。

◎口号

春归便是小沧桑，一朵残花五尺墙。为忆徐州痴女子，只今孰与问存亡。

◎唐山女

唐山女，遘此暴虐汝何辜，衣衫寸裂蜷道隅，散发碎齿血模胡，尔友仗义损肌肤，行人侧目不敢呼。唐山女，怜汝娇质如海珠，当彼赳赳雄丈夫。平旦蚁鼠欲走避，奋起独能相枝梧。果然巾帼多侠气，燕赵慷慨未云无。蚊觜蝎螫自古有，长宜收捕付重诛。乃令此物遂横行，杀人市中作戏娱。河北龌龊素所知，白昼闻讯犹惊吁。养鸡能为报晓日，养狗黾勉护储胥。尔辈糜费太仓粟，况复经年清路衢。唐山女，汝胡为乎生兹土，不闻东南百里是蓬壶。

◎不闻

不闻唐山消息久，摧残诸女今活否。深巷白华已成堆，家人何事尚钳口。州府辟谣故匆匆，抓捕宵小便言功。上国一心成大业，凭看鲸鲵碧海中。

◎屈膝

民之喉舌天所受，安能耎懦媚凶丑。如何囚我斗室捺我首，令我屈膝对瘈狗。万姓不得闻我凄怆鸣，怜渠如韭死复生。血作醽醁骨作觥，登堂与汝祝太平。

◎储户行

翩翩鸟辞林，飒飒箭脱弩。跨入银行门，汝已不自主。额上汗水心头血，朝夕营之何劬苦。但求安稳送生涯，岂敢潇洒轻风雨。宁知银行金库空，手持存折不得取。官家凭照犹煌煌，穿窬探箧汝在否。至今人前作聋哑，华屋高烛照腥腐。昨日令我码红，今日围我如堵。白衣底许人，跳踉绝鹰武。汝似狗逐麋，我似鱼游釜。曳我若敝布，践我若埃土。号嘶能几时，烈阳猛于虎。道傍卖酒翁，相劝意缕缕。作计自疏略，哀告终无补。不如早还家，杜口避罪罟。汝不见工农巍然称大行，存款飞去可胜数。纵有纸上千百万，未及南山田十亩。

◎停贷

彼如嵩华大，我辈纤于莛。果欲相合作，迨彼未结顶。小子先奔走，长者意自肯。努力谋粱稻，踌躇窥钟鼎。盟约欢其成，把盏共酩酊。岂乏双南金，中夜光颎颎。明日去不辞，山川险且迥。空余烂尾楼，僵立孰能拯。野鸦叫夕阳，蓬草欲没胫。群盲告停贷，哓哓来坌并。当时孤高人，曾未失评订。覆巢有完卵，谠言汝不惺。

◎谣言

六月十日六人死，谣言无脚行万里，呜呼鲁难几时已。唐山之事竟如何，四海学子绕道过，谁掣天剑殄群魔。十四年前瓮安县，万众焚衙用雷电，县官瑟缩不敢见。复忆石首大江滨，砖块酒瓶气嶙峋，廉顽立懦要斯人。即今凋悴老眼暗，叱起豆兵何由战，夜读太平泪如线。

◎狂言

劝君莫问唐山事，海角天涯吾能致。网间何物发狂言，其声铿锵匪游戏。有日不照第五院，使我屏营心胆战。复闻妙手沈院长，调治戆直夙所擅。

◎群楼高

群楼高，价更高，春江潮生水滔滔。专家眼明辨秋毫，一言那不胜雷鼗。大商小贾气俱豪，乘势何必用戎韬。堂上东风吹夭桃，浅笑醉人似甘醪。群羊举首叫嗷嗷，夜半排队岂惮劳。奋掷谁肯吝金刀，瞬息前头过百艘。

东借流泉西借布，火急恨不典衣裤。白发父母骨髓干，拼缀堪堪及首付。指点画图是汝家，水绕奇石花绕树。一纸合同几行字，其余茫茫若云雾。归来步履忽翩翩，春风意气轻寒素。明日房价又蒸然，只鸡杯酒犹自负。空中楼阁今安在，青鸟飞去不知路。昔时赁屋共欢咍，今也艰窘多忧惧。莫为蚩蚩怪群氓，咸其自取竟谁怒。但闻城内裁员声，几人魂梦复惊寤。

商人苦辞地价贵，地利都入官府门。官府爱财绝有道，用之亦复为元元。昨夜拆得城郊地，今朝金玉满盎盆。清廉如水肯盗取，自有富贵传云孙。屏上堂皇汝何人，不独花叶兼伤根。吾民久已从割剥，无房无田民得存。君不见崭崭新楼直三千，白日狐狸竞豗喧。

◎韦巧连

韦巧连，垂头吐沫死道边。终日洗碗不得歇，七月车间似火然。二百全勤未到手，男女嫁娶尚虚悬。幸逢升平歌薤露，东家弗吝稿葬钱。

◎犁鼠

皇城万金等一毫，宝车联绵玉楼高。上有紫凤引吭相唱和，下有犁鼠啾啾哀其曹。犁鼠之穴黝且深，白日之光犹恐不得遭。呼吸所至皆秽气，地卑土湿长蒌蒿。败叶化胡蝶，腐根生蛴螬。蜘蛛落床头，蚯蚓夜半号。九泉古死魂，独与话离骚。晓起出鼠穴，匍匐逐锥刀。锥刀徒屑屑，何敢辞劬劳。昨夜仓卒地维折，岩浆滚滚似奔涛。神仙之力曾不及，嗟尔犁鼠安能逃。噫，犁鼠犁鼠，天终不怜汝，以汝投炰熬。汝胡为乎来居此死牢。不见东去四十里，有房错列若蜂巢。

◎扬州辞

扬州从来多美女，纷纷国色岂胜数。隋帝锦帆一时空，可怜零落依秋浦。三巴烟雨最养人，三十四十尤媚妩。却笑王嫱不自量，马上琵琶随胡主。陈枢戴璐尔何辜，眉眼肌肤天所与。手岂能格熊罴虎，不擅风情又安处。府公况是人中英，指点江山何劬苦。虞姬有死报霸王，深宵帐前为君舞。

### 壬寅杂诗选二
◎口号

醉罢真成闹剧看，海云肆卷水漫漫。平生泪眼无安处，一树辛夷悄倚阑。

鸿雁无情消息新，伤春谁遣涕洟频。比来海上多浪死，不是核酸阳性人。

一水荒荒近野村，闲花闲鸟共朝昏。细民不晓争国本，坐对空铛思菜根。

苦待花开花已零，浦江春晚雨冥冥。出门买菜真绝唱，多少愁人衔泪听。

龙川江上雾濛濛，孔雀飞来傣酒浓。五十万人尚余几，经年已是九回封。

可哂汝阳赵大郎，安锅支灶为谁忙。保供自有霉鸭肉，不许街头胡辣汤。

漫说名山云海间，鸡西唯有血斓斑。记否前岁孝城役，不破阴魔誓不还。

休怜屋底白骨冷，只说外滩青草长。两鬓独能领秋意，不堪世事更茫茫。

◎忆子黄

忆昔南旋初，踽踽独无友。乞食江北村，蓬头如胡耇。阮籍不知途，刘伶唯嗜酒。病眼花一丛，吟囊愁百首。子黄古时人，湖西开窗牖。春风入书橱，新句披绿柳。坛坫早著名，志颇轻鸡狗。匐匍求真味，感激欻执手。李杜万代新，沉沦要抖擞。碌碌尸居辈，岂容污我口。君看陵谷迁，此意终不负。酒酣每放歌，抑塞复何有。特出天自忌，播弄竟谁咎。我遂赋北征，支离苦奔走。之子卧蓬蒿，初心犹抱守。饥来煮白石，书成供覆瓿。听曲汤孔余，课史甲申后。义烈归恸哭，梦想接琼玖。十年未觌面，仿佛傍衿肘。恶耗忽尔至，始恨别离久。二竖藏膏肓，大盗据渊薮。仲圣辞药汤，扁和废针灸。祝发拟苾刍，唐装良非偶。向来陀罗尼，一笑能顺受。买舟溯江流，挥毫气逾赳。诸兄愿生诔，毋效儿女丑。慷慨讥时俗，四衢竞偷苟。浙东好湖山，高蹈斯在某。灵鹤去翩然，五十悭下寿。翻愧不见机，艰难遭阳九。毒雾忽弥空，填填蛟鼍吼。闾里多死丧，江海遍罾笱。司马究人天，此恨公知否。我欲罪上宰，谁能慰枯叟。尊罍亦已倾，春风亦已朽。殊乡诵遗篇，清泪欲泱莽。濬六宁馨儿，学父腹如斗。细雨过屋檐，唤汝剪青韭。

◎杂咏

缥缈箕子国，凡有总堪疑。经年避灾疠，一夕破樊篱。动辄百万众，其势实颠危。但说发热病，核酸犹不知。发热莫惶怖，小恙在毛皮。五日许自愈，何必逐神医。曾未种疫苗，又不举隔离。至今存产业，浑似躺平为。老我困敝极，拍案叫惊奇。大同江淼淼，不见漂人尸。

东南繁胜地，羲和如倒流。杼轴何萧索，不啻织女愁。港汊绝虾蟆，溟渤失吞舟。素波漂藻荇，寒色空悠悠。当时肯轻致，一一费驰求。孰谓不重惜，迸落更能收。安南藩属国，从古交趾州。中原适沸乱，跃马用狂谋。其人邈大圣，其土未云休。驱迫有鹰鹯，自取复谁尤。歌吹迓宾客，迢递起高楼。君看东海上，万千恣嬉游。

◎故宅

故宅三四间，宅好人亦好。亲爱今凋零，瓦甓迹如扫。结构傍南山，不湿仍不燥。时雨涨清溪，鸟鸣日杲杲。门前栽竹篱，园中多兰草。栀子播芳烈，绣球色如缟。三尺牡丹株，行路以为宝。烨烨照眼光，犹疑生蓬岛。昔我初诞辰，夙夜在怀抱。资材颇不恶，殷勤向人道。家教垂儿孙，周恤及寡媪。吁嗟王母慈，念之心懆懆。总角已无赖，况复恣幽讨。老大靡所成，白头对苍昊。

◎眼病

弱龄乃短视，吾命属不祥。空羡双眸大，黯黮失晶光。阿母矜独子，求治苦奔忙。出门霄未曙，况是缠风霜。坡陀山岙路，两侧伏豺狼。单车声轧轧，卌载未敢忘。大道故凋敝，人间无岐黄。谁惜稚阳体，徒令脾胃伤。母心实悱恻，修短各有常。儿读昔人书，得失容比量。自母别我去，前谋终荒唐。悖时俦侣绝，漂泊岁月长。吾宁辞兹病，天地日苍凉。小阁坐霾雾，自分酌酒觞。

◎口号

百载衹同春梦过，明珠光黯要新磨。虹桥站下草如罽，却道流人何太多。

长桥灯影晚䰐鬖，一缕熏风似旧谙。自是梦魂飞不到，尊前为唱哀江南。

夜阑无分对明釭，草草杯盘客几双。且莫高声呼白堕，主人指点影幢幢。

危途暮色更空虚，揽涕可能濡涸鱼。读史元知今日事，猖披疫鬼岂关渠。

◎口号

圣皇功业与天齐，不许诗人哀庶黎。宁知心属司夜客，未到割喉终要啼。

◎封号

昨日删我帖，今日封我号。我有不平鸣，喑哑将谁告。开启未百年，忽忽接末造。哀此父母邦，中心犹恋嫪。田野多饥寒，庙堂满奸盗。小民竟何辜，比比罹残暴。摧折及妇女，鞭挞连老耄。白昼不敢歌，长夜唯自悼。儒者宜战栗，胡为绝高操。伏阶诵谀词，闻之生疥瘙。岂无骨鲠子，慷慨吐怀抱。元白久寂寥，孰能窥阃隩。不在姿妍妍，曾是意慥慥。容可起颛蒙，万一警桀骜。鲸鲵恣横行，鹰犬逞驱扫。忍对杼柚空，叵耐鸟雀噪。卷蓬鬓早苍，流泪目更眊。人间要真诗，吾宁事媚灶。

◎重听黄家驹

香江人物粲群星，家驹歌喉寡俦匹。红磡势如钻石悬，手把吉他独崷崒。四座呼啸海水翻，鸣弦铿然忽静谧。昂首引吭唱悲声，闻者茫茫意俱失。飒若急雨挟惊风，浩若黄沙吞白日。吟若离鸿含恓惶，叹若秋壑带回潏。二十九年何匆促，梦想光辉今萧瑟。狮子山下帆樯稀，皇后道上蒺藜密。飞扬跋扈更有谁，新妆小儿空唧唧。百万粉丝讵足夸，扬袂争颂寰海一。秦城犹是旧瘢痍，农夫何处觅家室。褊躁无才与清时，却听遗曲卧愁疾。

◎口号

血污钟山恨未磨，花园决口又如何。论功若准秦人例，三载饥荒孰较多。

蔼蔼卿云炳上都，谁教率兽欲盈途。大君社稷付公等，天下兴亡在匹夫。

三司犹自说昌繁，九陌荒烟总断魂。肯令明君忧困剧，江南新辟核酸园。

瑶池永日宴真仙，不念生民苦罄悬。三岁未闻驱疫鬼，尔来暍死又连连。

◎病蜩

晓起赴城市，暑热已淫淫。蹴踖从举步，而况瞻驰骎。道傍卧病蜩，恻恻发哀吟。昔时逞高唱，零落不成音。连朝患焚灼，惨淡望甘霖。片云何意思，曾谓有轻阴。渴暍病自亟，巅越更伤心。无迨白日暮，衹向蚁穴寻。喟尔对微物，悲怆独洒襟。十载埃土底，冥寞孰可任。夙志在坚持，宁辞岁华深。一夕蜕皮壳，自由同灵禽。清响破浊雾，振翼出平林。君听巴人曲，未愧月下琴。汝命实脆促，呜呼天难谌。万生何所恃，悠悠付灰沉。

◎口号

不为生民诛虺蛇，陈兵瀛海尚堪夸。可怜攘臂说收复，阿里几曾是汝家。

距海穷山秦已亡，不闻百里有文王。可能咫尺夷洲地，箪食壶浆迎道旁。

翻覆总归肉食谋，壶柑竹荚又何尤。明朝烟雾弥沧海，等是鲛宫织女愁。

飘风鸣雨竟如何，早是兹宵别恨多。战鼓连天波浪壮，不教牛女渡星河。

武皇功业覆杯收，已改舆图海外州。一国少年绝豪迈，指麾飞弹过人头。

四百年间剧可悲，城头变幻大王旗。要知宝岛真功用，碧水重洋决胜时。

一客西来万众呼，缨枪何日刺金乌。果然盛世出天运，纷说唐家推背图。

鲜衣丽服出唐家，一角阑干醉晚霞。底事上邦容不得，春来更许摄樱花。

◎野猫

南邻谁家院，草长篱落疏。野猫忽入主，一母将三雏。毛比新霜皓，略不受泥污。一子绝类母，一子黄如瘏。其余最奇特，体白尾独乌。稍能张步履，未足竞奔趋。蜷卧来禽下，生计恐荒芜。萱也素慈悯，喂食致区区。手摘火腿肠，隔篱相招呼。大者犹警惕，闻声欲逃逋。小者岂畏人，不日失踌蹰。拊篱若索要，翻扑示欢娱。及时复相候，见我神蘧蘧。长夏多豹脚，利吻毒我肤。我肤何足惜，我归意有余。看看成茁壮，气魄小於菟。昨日竟失汝，来禽落中除。主人逐之去，夜月照远途。那无恨离别，彷徨绕幽隅。喵喵再三唤，暮霭自空虚。知汝慕放浪，宁许蓄为奴。作态邀宠爱，有命曾如无。秋气倏然至，开窗读我书。荦荦银杏叶，明朝色更腴。

◎观芭蕾谢幕礼

芭蕾舞停谢幕时，屈膝颔首张玉臂。如白天鹅拂沧波，月下梅瓣轻飘坠。又似海山仙曲收，薄雾袅袅漾余味。佳醪迷人不自知，须臾魂苏掌声沸。一谢观众倾赏情，再感造物生成意。绝代颜色在无瑕，玲珑瘦骨犹傲世。富贵煌煌未足求，风尘欲浼焉得计。暂起回身重作礼，一天明灯照盼睇。眼中忽见泛荧光，容有悲悯动幽细。愿化吾心为甘霖，长使元元消灾沴。萱兮萱兮试静听，我说恳切非游戏。幸哉汝已尝醍醐，锲而不舍会能致。我亦从兹悟诗道，颇胜伯高长书艺。雕镂刻画徒工巧，千载几人识三昧。

◎新霜

去岁犹得晤西子，青裙玉面参差是。今年梦魂不住飞，燕山直隔三千里。秋来何物助寥泬，三十三天冷香彻。湖上昨夜降新霜，应近枫叶红时节。

◎醉时歌

生不辰兮功何有，未及五旬堕老朽。一灯混茫万斛愁，却思跳身东南走。巨壑如脉妖血流，群峦森森插星斗。枯骨覆地无人收，哀狖长吟蛟鼍吼。蚩尤力大还相争，共工骇怒触其首。尧舜之禅谁识真，神禹产业传汝后。鱼化龙兮虎变狗，瞽为聋兮主为奴，祀上帝兮啼父母。上帝不怜我精诚，髡我之头钳我口。饿死夷齐剩虚名，岂若盗跖拥林薮。揭竿斩木睨寇仇，大人不乐唯摇手。六籍堂堂诵儿童，忍看白璧污滓垢。三更诗成聊覆瓿，解衣把盏呼负负。青女意思独领取，霜在草树风在牖。

◎十五夜口号

不是含羞惜玉容，非关奇绝炫神工。今宵特地持明镜，照出人间血色红。

◎年来

年来百回杜门居，拿舟听曲计全疏。涤烦每思杨梅酒，垂涎长忆马鲛鱼。自笑枯坐如病尰，白头那复旧骁勇。午枕梦醒忽大叫，掘得江南黄泥拱。

◎口号

恸哭人间竟几回，丹心老去委寒灰。谁知此夕方山下，万树梅花一霎开。

莫笑阶前寸草莛，不输霜雪色青青。只今寰内犹酣睡，倩汝撞钟为唤醒。

◎杂咏

楼前双银杏，殊致还同族。一棵犹焜煌，一棵已光秃。枯干尠生机，摇曳更森肃。触眼增惆怅，而况处窘促。瞻彼亦何由，昂然肯屈伏。夜霜翻玉成，冻雨如膏沐。叶叶当朝阳，杈丫鹊来宿。相对终无厌，映带篱下菊。刚柔咫尺异，岂非在抱独。念之不踌躇，风牖展书读。

去岁逢昨日，吾兄遽远行。弃兹肮脏土，飞举向蓬瀛。遗诗至今诵，熠熠比秋星。壮怀徒感激，世态付沸羹。一自离别后，庶未废孤征。纪事数卷在，子规泣血成。轗轲何足悲，夙夜恸群生。风骚谁云绝，敢负砥砺情。水阔梦无路，仙乡鹤有灵。为我衔一序，飒飒松风鸣。

日暮意不适，缓步出小区。木叶凋将尽，街灯自萧疏。道傍美发店，转筒独蘧蘧。行人如逋客，掩面疾过予。大鲲来何处，无声俟路隅。口吞八九人，素衣覆其躯。我曾同汝等，被遣作囚徒。彼仓非乐地，子细事防虞。所见多忧怖，抚膺聊长吁。寒飔速我归，去去莫踟蹰。

小时闻瘟疫，逃学闭户藏。道路见药烬，掩鼻走匆忙。此情孰能免，而况众穉狂。不睹新拳勇，村口树戟枪。可怜弱女子，漂荡阻南乡。一旦中流毒，捉去囚方仓。终朝不得出，岂异猪与羊。生计元艰难，预后更无常。垂泪向谁说，背人自经亡。双雏千里外，日夕盼阿娘。

◎口号

三年清剿尚侏张，满地空余落叶黄。州郡岂无经济策，争将畎亩作方仓。

上国孟冬逢血月，江南昨夜响惊雷。烦冤久滞终须吐，可惜浓红拭不开。

频烦新政恤凶荒，地产从来属脊梁。民血民脂尚宽剩，尊前不惜给群狼。

东头落雨西头干，来日何曾有大难。全国行情归布算，满屏争说张姗姗。

雄心减却转茫然，一事无成又近年。掉首相看软肋在，却思江海立窗前。

严寒暴雪恣凌侵，想见当门数尺深。忍令羊牛哀叫死，苍苍不语尔何心。

不堪愁眼对凋枯，昨夕风吹一叶无。双鹊定知向何许，檐前篱下漫驱除。

醉里不知国有丧，经年生死太寻常。高楼谁忆昨宵火，可是九原骨未凉。

回首封城如逝川，升平依旧颂尧天。野人不用哀劳瘁，北极新规大有年。

罗锅巷北鼓楼东，商铺沿街一半空。碧叶红尘车马地，只今岁晚满霜风。

### 壬寅杂诗选三

◎论诗口号

尔来即事动悲声，骚屑未堪付品评。裁月镂云何足论，寻章摘句若为情。
水畔花枝叶底禽，群材正不费搜寻。向来未及流离地，浪说杜陵千古心。
凡今谁是会诗人，格律才通便出尘。每向杯盘矜意趣，劣于啼哭近天真。
白头拟古岂雄才，羡尔新篇能别裁。诗史后生凭错许，居然我自化尘埃。

◎八君咏选六

凄凉屈大夫，衣冠独楚楚。长铗空陆离，咏诗向何许。回首望修门，修门高且阻。狐狸踞堂坛，生民在丛莽。污浊吾岂甘，泣涕零江浦。至今湘水上，萧萧多风雨。生时伤讥谗，死后精魂怒。白日为改容，鱼鳖焉敢侮。后世作端阳，芒然习俗古。臂间缠彩丝，波上蛟龙舞。亦有负才华，失节相媚妩。从来真诗人，不辞罹百苦。

潇洒阮嗣宗，夙抱清高志。饮酒复长啸，放浪每自肆。当时无英雄，竖子成名易。群虱裈中争，安足慕荣利。平生青白眼，几人可君意。嵇侯携壶来，欢然一把臂。明月洒幽溪，凉飙振丛翠。逝者竹林游，千秋在期冀。名士丧其元，公独赖酣醉。忘形司隶憎，毁顿君王庇。骑驴过东平，旬日毕官事。坦腹步兵厨，佳酿正不匮。瞻彼大人传，飘摇出天地。劝进从公卿，孰能逃鼓吹。今逢昌明朝，莫赓穷途泪。三诵咏怀篇，忧思托兴寄。

我爱谢客诗，岂惟音辞妙。寄意丘壑间，俗疾差可疗。公生高门后，祖德空照曜。失时志多违，衔悲向穷徼。朝发富春江，碧湍惊奔峭。崖红幽芳垂，雾白愁猿叫。徘徊七里滩，遥想严公钓。沉沉庙堂人，何由窥奥窔。永嘉风日清，况值沧海绕。挂席凌云烟，蓬壶入展眺。去郡归石门，精舍得自料。扶策登其巅，旷怀接玄要。卉木生哀听，霜月洗灵窍。悠然循物化，回首视献笑。猖獗终见诛，未免君子诮。东浙我家山，翌岁许同调。

漂泊悲老大，烽火值中兴。杜子咏诗罢，枯悴何所矜。苦说齐鲁间，得意纵骁腾。尽日飞长箭，况属对良朋。倜傥江夏姿，追思犹服膺。高李天下士，阴何岂足称。未收夜郎魂，念之几似殑。长安艰乞食，青云不得升。献赋明光殿，自疑最高层。欲啖林甫肉，非徒一夫憎。曲江春三月，车盖来绳绳。丝管喧暮色，小艇酒如渑。艳质人共羡，丞相正凭陵。龌龊风尘吏，鞭挞我岂能。却赴奉先县，御榻在崚嶒。道路多糜烂，帝心独不惩。仓卒渡河梁，上有万丈冰。一自东胡反，家国竟倾崩。艰厄十年余，兵马更频仍。讵忍从头道，哀涕已难胜。嗟我慕风雅，于公为云礽。取笑稻粱才，北游观鲲鹏。久经恸黎庶，狼藉故瞢瞢。临兹决胸臆，掩卷坐残灯。

长安不易居，浮云多诡态。结驷纷奔突，行路辄阻碍。公咏原上草，矫矫非凡辈。欻登金马门，早从鹓鹭队。陈杜二拾遗，正直夙所佩。落落元微之，激荡风云会。十首秦中吟，直歌寄悲慨。万言新乐府，滂渤事莫外。高出骊山宫，小入妆奁内。上以感君王，下以化愚昧。虽未播乐章，已传遍海岱。权豪俱切骨，义士热肝肺。使我千载后，对之每欲拜。一谪向江湖，意气忽颓败。龙门绝险滩，开凿人共戴。不出民脂膏，谁谓功德大。琵琶到今诵，长恨祀不废。为我谢君子，文过非所爱。

工夫在诗外，兹义岂虚设。如何今人子，闭门吟未辍。挦扯樊南句，矜夸江西诀。问以当世事，负手示不悦。国破靖康年，公生宣和末。南渡实仓皇，江水犹呜咽。虎狼蹂中原，朝廷诛雄杰。词客颂升平，遗民涕泗竭。公独言恢复，位卑肝胆烈。欲扫腥膻庭，直捣胡虏穴。一篇出师表，百代见孤绝。萧萧散关风，寂寂瓜洲雪。垂老卧荒村，梦蹴冰河裂。幽愤发为诗，意不关琐屑。肯从沈宋游，竟迈曹刘列。长向秋灯下，化作殷殷血。我家鄞山东，祭祀未应别。四海久混一，惨淡何忍说。

◎江乡

江乡消息动地来，疫鬼披猖道路断。白水茫茫无舟楫，秋风芦花空自满。大官惊惶小吏忧，披甲临阵讵敢缓。京国盛会方如荼，谪谴后日恐不免。太白东麓沧海西，我家迁兹时已远。幽居真成避秦人，世乱犹得饱吃饭。孰知严令靡不至，况属山高白昼短。村口核酸定几番，老父病目步偃蹇。

阿公发东瓯，阿婆发衢州。东岙六百户，尚得几人留。废病卧榻久，例外庶可求。胥吏严检视，封条贴门头。吾乡称富足，饥寒许无忧。形势正仓黄，亦恐非良谋。夜气矧清冷，空村如坟丘。愿逐大车去，休戚共沉浮。东瓯五百里，衢州八百里。轧轧大车行，不容暂栖止。一去六小时，何所亲水米。水米犹可挨，便溺真欲死。隔离竟如何，天命实难揣。倘恤夫妇情，同室相呴济。昨闻邻人语，转运苦未已。预定五万众，州县方如燬。稍慰音讯通，迢迢隔云水。但言爱体素，莫问闲鸡豕。

◎纪事

凌晨大白来，叩门如有求。要我止外出，居家俟探喉。惶然不晓以，自问无愆尤。急查健康码，依旧绿油油。乃视住户群，邻众早咻咻。夜半得通告，新冠入我楼。小区即封闭，进可出则否。推窗瞰中庭，中庭无人游。索索半黄树，临风作飕飗。颓然隐短床，沉思粱稻谋。粟米尚余几，菜蔬定须赒。官家仓廪殷，吾侪何用忧。况复对书架，庶可与应酬。念此心稍稳，告假及同俦。告假殊未毕，电话鸣啾啾。一女点吾名，指麾语气遒。汝亟理装束，转运倏来收。不知去何所，几日便回辀。挂机矍然起，芒芒欲搔头。自从庚子来，忽尔经三秋。严令无时尽，疫情无时休。百工废营造，田夫释锄耰。学子荒功课，商店罢销售。民生日凋敝，颠踣向渠沟。怜汝多感慨，吾亦寄蜉蝣。蜉蝣虽脆促，采采犹好脩。我有同心子，矢言结绸缪。自别汝故乡，避疫甚避仇。出门即拘碍，云何获自由。未办五湖棹，谁解女儿愁。劳劳望南云，宛转发清讴。临路重行李，衣饰费穷搜。衡芷散中野，遽敢混蒿莸。置汝飘荡苦，长是丈夫羞。乍可累我膂，不可刺汝眸。娇猧岂解事，扑腾如白鯈。吾欲弃汝去，百思无良谋。乾粮备一盆，浆水添一瓯。汝其自努力，览之涕欲流。男儿志四国，屑屑非所筹。箧底竟何物，杜甫与庄周。忽念消杀事，默坐意不瘳。转运车未至，县符仍见投。赫赫疾控办，条陈属雕锼。何者需遣送，何者容稽留。秦法虽连坐，亦自有边陬。村社挟私计，加码岂能勾。移时开我箧，一一反汝区。情知归豁免，此魂尚沉浮。耳听声剥琢，大白无逗遛。楼内安监视，楼前严捍掫。居家勿用喜，仅如阶下囚。日落寒方盛，人定夜更幽。思取楚骚诵，辍卷长咿嚘。悲我青唐城，哀我皋兰州。咄嗟造化儿，尔何独悠悠。

◎居家八首

出仓方四日，奉令又居家。籴米真多事，挠头只自嗟。悬门即有禁，防疫恐无涯。翻使悲游子，萧萧暮鼓挝。

焉耆冰雪域，游子正无衣。战火连三月，关防抵九围。看云天故在，拊臆事全非。万里余枯骨，还知几日归。

冬夜倘能晓，卯时犹黯如。群生都寂默，百业自荒疏。国作齐宣阱，人思惠子鱼。十年诚换世，回首改开初。

小康徒一呓，恻恻诵民劳。白屋支鸡骨，朱楼割脍刀。杀人过柳市，掩口生寒毛。灾厉实天降，蜉蝣安可逃。

亦有切肤痛，天其成我诗。岁徂黄叶落，泪滴白头垂。赤石终何补，冬青誓不移。君看烂柯地，犹及未收棋。

投笔思买剑，乱流非所操。瓶罂怜鼠妇，泉壑寄松羔。安得卷滂湃，一为洗郁陶。可能碧海外，寒雁尚嗷嗷。

忠爱不离口，谁云报国恩。茫茫非汝土，脉脉见吾魂。沃血川原丽，称名虎豹尊。风雷待诛殛，鱼烂复何言。

欢呼迎小赦，衔尾拜东皇。不死元为惠，一嘘如复阳。攘鸡犹巧佞，持国要更张。独坐听夜雨，未应辞酒觞。

◎即景

雨过风逾急，已疏忍更吹。凄凉倚窗畔，肃杀入冬时。照眼色犹烂，哦诗情独迟。园林音问绝，默默想离披。

百卉尽凋零，谁家柳色青。楼间垂日脚，天外疾云軿。殊特讵无意，刚贞信有灵。相期冒霏雪，一笑绝沧溟。

◎裸虫

离离者草，坦坦爬道。蠕蠕其行，滚而不倒。时哉学子，既康且好。岂无黄粱，致尔温饱。高高者墉，如山如峰。时哉学子，如哑如聋。我心忡忡，在此黉宫。何以写忧，唯有裸虫。我群既丰，我友既同。放浪形骸，人以为疯。左之左之，学子簸之。右之右之，学子扭之。尔家尔国，尔社尔稷。无践我草，我爬罔极。

◎石门

岂独呼市闻哀呻，石门猛虎亦噬人。师大学子盈三万，夜半负之掷奔轮。奔轮向鹿泉，鹿泉地广容数千。不管阴阳皆混住，发烧咳血无人怜。奔轮向晋州，毛坯房内冷飕飗。夜深棉被薄于纸，明朝冻僵无人收。奔轮向正定，窄门小窗都被钉。喉如火焚唇如皲，渴死须臾无人应。奔轮向滹沱，奔轮向中路。滹沱尚有洲，中路无人顾。惶惶失水鱼，瑟瑟罝中兔。为人师表犹堪钦，解衣推食能输心。公府已报疏散毕，白袍崭崭迎暾日。

九重初班二十条，四海穷黎颂舜尧。势若飙风下原草，凡百州县争迟早。石门近在咫尺间，太行逶迤入西山。纯臣一心窥天意，露布如电首拔帜。柳衢花市豁然开，地铁通达何悠哉。小大学校课皆复，翁媪拍手散纡郁。谁知道上翻无人，白日栏杆静生尘。却看叮咚微信群，儿童告假徒纷纷。

◎送徐老师

有泪寄潮水，砰湃甬江东。夫子不可睹，长忆岩上松。端直无俗态，不怒见威容。愧我惫赖甚，磨治虚汝功。人生有离别，忽如高飞鸿。山川苦隔阻，卅载得几逢。病起怀抱豁，宁非失马翁。蔼然对酒席，翻觉沐春风。跨鹤今独往，遥酹白云中。犹说舞扫把，门下老顽童。

◎岁暮绝句

输与故乡明月知，雾窗欲写影凄凄。白头重过槐树巷，江北江南梦许迷。

燕子飞时双桨齐，初生荷叶未沾泥。小平桥下清流水，洄溯还应到剡溪。

飘零肯放酒杯空，五月榴花照眼红。为忆清凉王隘路，白罗衫子不禁风。

桐江云物绝倾城，十载空余霜发生。一句清辞岂便忘，女儿塔畔水波横。

农科院外车马繁，农科院内鸟雀喧。一晌轻寒供小坐，木兰花落欲黄昏。

大慧蓝前橘柚光，车声树影各茫茫。不知客子归何去，白雪霏霏湿海棠。

### 代行路难三十首

天街二月气凛冽，一日朔风一日雪。空里飘洒尚许欢，霾雾毒人真愁绝。举盏问春几时回，天公不语笑轻蔑。天公作意谁得知，乍暄还寒未肯歇。道上车马空驱驰，道傍花树抱芽蘖。佳人严妆待芳时，客心惨怛何由热。

去年客，黄浦月，今年客，燕山雪。断蓬逐风尚有止，怜汝南北西东穷转徙。舟行恐蛟蛇，陆行避虎兕。侵晨霜露沾我衣，夜雨污泥没我趾。饥肠尚得相盘桓，病来不知何日死。茕茕白骨烧作灰，翩翩冤魂归去来。

美酒醽醁碧玉杯，一醉百愁为之摧。按节高歌声忼慨，复向庭前舞徘徊。西山乌啼月初落，独携长铗凌高台。眼底茫茫覆白骨，英雄不见使人哀。山灵冯怒夜雨寒，涕泗交下行路难。穷年无酒安得欢，有酒不饮伤肺肝。

君不见白日冲飙卷路尘，南车北马倏已分。昨夜张灯宴群宾，嘻笑不啻兄弟亲。看花射禽还并辔，把酒豪气决浮云。岂意人生各殊致，或委粪溷或锦茵。却瞻声威何煊赫，终昼安能通区区。贫贱交情长不渝，古来唯有鲍叔管夷吾。

君不见天宝风流绝嗣音，白头翁妪亦解吟。清平三章传百代，旗亭一曲直千金。至今口诵得有几，鲍防张谓俱销沉。而况悠悠无名客，叹惜珠玉何处寻。子不能摇尾如犬马，又不能宛转效春禽。叉手诗成终无用，容颜枯悴独伤心。

无忧公子汝何能，年少风流冠五陵。自携绿珠酣金谷，更呼剧孟调苍鹰。江东不辞千里下，骐骥騄耳看飞腾。道傍行人敢侧目，奋拳聊为示小惩。缇骑满地如土偶，百万一掷色骄矜。呜呼公子之拳亶可贵，贫户袒裼愿祗膺。

君不见陶猗货殖日更富，家储万亿当官库。何曾眼中著此物，人前谩作惊世句。又不见黔娄月入不及千，无屋直向树底眠。一岁三回能食肉，负将牛矢换米钱。天下财利固有极，楚人失之楚人得。裒多益寡孰平施，暮日不应空恻恻。

长安米贵不易居，大道横亘百里余。独出蓬门天未晓，荷月负囊反我庐。我庐褊狭何所有，一灯混茫四壁书。终朝三径无佳客，飞蛾蝼蛄屡过予。长安楼高高极天，王母此夕宴真仙。迢迢芬香吹不到，笙箫如梦隔云烟。

我家旧住南山边，犹有数亩桑麻田。晴日烂漫照稚子，春风骀荡吹碧涟。小溪时见桃花色，洞里不知今何年。阿母捣衣青石板，一只翡翠过我前。呜呼何物夺我故庐遽然去，四顾累累多丘墓。山脚黄犬不识人，记忆所存曾百虑。

著我切云冠，衣我芰荷裳。万里之远倏忽而能至，掷杖化龙为我起翱翔。蓬莱方壶皆细琐，手挹朝霞红似火。清飙若送唱歌声，有美一人泛素舸。招我凌玉虚，仿佛莅泰初。含笑顾我终不语，白白柔荑弄双鱼。

君不见娲皇造人煞费才，抟泥引縆异途开。下有蝼蚁营营求巢穴，上有鸾凤高举绝尘埃。劳力者角斗，劳心者相猜。钩爪锯牙安足道，往往山崩地裂世界摧。孥戮殉死今尚夥，明堂辟雍何渺哉。欲掬东海洗沉哀，澎濞汹涌胡为来。

海客醉罢说瀛洲，云涛变灭岂可求。风卷白雪高千丈，鲸鲵喷沫跋浪于中游。扶馀之国有时而汨没，何况艨艟一芥舟。亘古枯骨抵沙砾，鬼火荧荧使人愁。悲哉十世为渔子，支离簸荡非身谋。万斛明珠复何似，鲛人啼泪未即休。

汝能凿绵邈稠叠之秦岭，不能决森森之笼樊。汝能架跨海度壑之飞梁，不能叩煌煌之帝阍。群酋相争弥浩烈，至今犹有一轩辕。崇伯治水得其死，神禹产业遗子孙。葵藿倾日几时竟，宁知天命在元元。锉骨扬灰岂足言，秋晚枫落啼老猿。

忆昔江南清明时，新笋皎皎如白玉。山不爱宝有所矜，仍戴黄泥未见绿。邻人赠我三尺强，娉婷绝色动心目。咸虀滚汤自脱俗，何必苦思东坡肉。皤发浪游作计非，对此平生意已足。逢春须尽五百杯，明日收取胸中茁茁万竿竹。

七尺昂昂一丈夫，安能帖耳摇尾为人奴。金鼎玉盘岂足贵，不若从容濠上鱼。西山昨夜沐春雨，拂晓颜色胜越女。多情向来窥书窗，皓齿明眸今何许。酌我瓮中酒，摘我园中蔬。及时行乐休踌躇，归欤归欤好头颅。

书中自有黄金屋，书中自有颜如玉。请看凡今负笈辈，志气不扬何窘蹙。十稔所学靡所用，日暮独向歧途哭。上帝万一肯垂怜，犹及公牙充僮仆。呜呼小吏亿万盈宇县，手持尺箠腰弓箭。忍听蓬门痴儿啼，失时空悲鬒发变。

二月二日龙抬头，得气四海可周游。鳞爪之而云中不得见，但闻雷霆霹雳未始休。吞风嘘雾何快意，飒然一发漂中州。谁人豢此失拘检，坐令鱼鳖为我仇。夸娥之子须努力，任公垂钓用巨钩。便就白银盘里调作醢，虽不甘口聊纾忧。

君不见海西无日止戈兵，万里焦土迓春荣。人民孰有平居乐，旦穀暮死若为情。又不见月氏远在妫水南，百年战斗抵梦酣。太阳之光犹褊吝，至今黑袍尚䰐鬖。吁嗟天行自堂堂，存尧岂必桀先亡。垂帘塞兑正何益，老病客路空彷徨。

我知地狱乃在苍梧之南穷漠北，愁云惨淡隔消息。枝撑茫茫探其深，下有弱水光黝黑。汩汩毒烟三千尺，妖鸦翅重渡不得。窈窕一人字孟婆，似笑非笑寒测测。魂兮魂兮胡为乎来此，铁丸铜汁那可食。生亦难，死亦难，不生不死真郁抑。

玉龙之笛，绿绮之琴，一日何吝万黄金。春风裁出云绡薄，琥珀盛来颜色深。云绡琥珀平常有，七尺珊瑚岂易寻。珊瑚相好难作屋，黄金买笑不买心。虾蟆但是恋沟壑，鸿鹄宁闻畏峻崿。莫听虾蟆月下鸣，听取鸿鹄清声极寥廓。

君不见黄冈唐主任，一问摇手三不知。果然英物逢明代，三年起复已太迟。瓮安石首两书记，受责亦在非常时。愚氓伏地颂大圣，曾未经岁又佩龟。我闻天子驭下重恕道，况属铨筦有成规。纷纷指点可不必，武陵桃花笑汝痴。

君不见怀州郭主任，夙夜在公宛有古人风。多情倜傥亦不让，夜发狂辞惊凡聋。何妨世人讥丑秽，一区工程内囊中。又不见人保罗书记，绵绵金句恰与语录同。全员瞿然思奋进，摇头摆脑大费背诵功。得意忘形讵能久，黄雀延颈窥汝后。

我所思兮大海南，万花千树宛似梦中看。一岁春风长在手，两鬓不受霜雪寒。青天迢迢接海气，龙宫阒寂无波澜。海禽飞来不畏客，夕日红影上沙滩。况有海错鲜荔子，直欲结茆避世老其间。五岭迤逦遮不断，浊雾黯黮凋朱颜。

我所思兮在秣陵，经眼滔滔皆陈迹。虎势龙形讵足夸，二千年间多奇厄。钟山兵气未全消，风雨几回感孤驿。掩涕来读六朝文，即今谁有安国策。依前笙箫荡秦淮，柔橹拨水肌肤白。两岸篝灯不敢行，怕遭幽魂愬词客。

我所思兮在居延，其地丰沃多石炭。哀哉吾氓实孔艰，千尺深井求饱饭。州县但要税捐丰，虫蚁岂期微命贱。一霎山崩地脉绝，白日青天不得见。申令徒是费空文，年年兹祸何曾断。欲寄微意向重泉，悲歌咏罢余浩叹。

忆昔二十就业初，高亢不肯从时务。疏礼每被先进嗔，醉骑颇遭官长怒。熠熠金章屡相违，堂堂岁月掷人去。老大翻作弄潮儿，江南江北冒霜露。至今头童齿豁无所成，白眼仍未改前度。已分身死等灰埃，吟杖独绕池边树。

白首素心能得几，斯人一去绝交知。碌碌风尘应满眼，穷海何物与论诗。登高作赋尔自健，卖文谀墓我不为。闭门从教酒量减，三年弥觉筋力衰。瘦妻劝我觅梨枣，未忍辜却聊好好。不知我诗色枯槁，何用时人见之徒激恼。

阿母生我只一个，阿母别我忽九秋。儿失阿母靡所依，人寰何处不飘浮。儿爱读书阿母喜，儿行孤直阿母忧。阿母得病儿何用，他人翻是立床头。儿今霜鬓母白骨，儿客千里母故丘。想见阿母桂树下，徙倚若为游子愁。

怜子多愁兼多病，三载共我赁屋居。辛苦娇靥对冰雪，曰归江南定何如。落拓短檠余高咏，堆床重叠古人书。辜负皎皎菱花镜，总为生民长唏嘘。明月升兮水之浒，蝶翩翩兮花栩栩。思美人兮善窈窕，凌清波兮酣歌舞。

敌人有铁链我们有脖子，敌人有炮火我们有胸膛。敌人有鼎俎我们有羔羊，敌人有伟大我们有死亡。敌人有万仞之高塔，我们有血流之汤汤。敌人有恢恢之网，我们有乌托之邦。胡运既衰汉运昌，儿童拍手颂太阳。老翁无事春风底，更歌一曲尽一觞。

### 笼中诗三十首

行行重行行，未知向底处。睡眼各惺忪，夜半即长路。凤鸾惯飘零，犹有所栖树。何物便催驱，艰难冒霜露。结束仓卒间，安得足衣裤。严飙撼车窗，瑟瑟不能御。顾彼厢中人，缄默在忧惧。荒郊更阒然，暗灯如屯戍。

相去才数武，各在天一涯。鸳鸯遽分别，焉能不尔思。大国有严命，胥吏骄且痴。曾无恻隐心，哀告亦何为。谁家怀胎女，凄凉自撑支。枯立铁门侧，微雨五更时。电话聊慰藉，还似初相知。努力加餐饭，那许更清羸。

问余今安在，东北有家园。方宅二百亩，板屋五千间。四面圈铁栅，高篱树楼前。一人占一屋，不得相晤言。虽云不得言，砰啪声正繁。赖汝破岑寂，未觉出区寰。三餐凭投喂，岂不胜野犴。从兹免饿死，微酒亦堪欢。

京东买床单，美团买被套。依约见遗尘，不必论特操。哿矣飞递子，山海靡不到。床被一时新，凭窗独观眺。纵横列蜂房，黮暗凿鼠窖。惜乏素心人，卷帘还相笑。豺狼满中原，神州至虚耗。苟且无惭怀，得免贤者诮。

女子有行役，忧惶未得伸。岂关衣与食，娇猧素所亲。此去定几日，料理谁与论。半夜群机息，束手长逡巡。闻音倏霍起，然诺略不颦。素颜出绣阁，裙上酒痕新。娇猧脱险地，欢洽如阳春。果然风尘下，每多高义人。

隔离遂无憀，倚床读杜甫。从公逾廿年，敢云窥门户。公诗犹可摹，公心孰能与。丘陵不历代，即兹亘今古。无力救元元，悲歌涕如雨。宇宙一帆孤，老死向何许。烨烨身后名，于公岂贪取。哂彼轻薄子，侏优相嫚侮。

灯下检股票，怅恨不能平。买山何日遂，归田要有程。国是今至此，跌坠亦人情。回首乙未岁，瘢痍尚分明。害物多鬼蜮，况有横海鲸。洪炉一翕辟，下界万死生。亲友语恳恳，风波不可行。来朝各保重，阿堵犹谓轻。

此间号家园，钢板为墙壁。蹑足欲动摇，人语都不隔。开门即响铃，嗡嗡使人惕。一夜再三惊，披簿迎新客。吏来呼高声，邻女失魂魄。洒药消诸毒，人去无痕迹。人死化作鬼，鬼死复作聻。鬼聻岂足畏，所畏防疫策。

元气涵天地，鼓荡在我胸。视彼堂上人，碌碌不知终。孟子与蒙叟，并是当世雄。幸莫相龃龉，根本将无同。孟子不一志，万乘如儿童。蒙叟不保民，呶呶胡为功。我欲调二者，仰首饮一钟。变化莽眇鸟，拊翼碎铁笼。

独居情何懒，两日未洗头。芸娘若相见，定知还嗔否。晨起啜稀粥，裹腹无他求。电视久不看，不过弄沐猴。斗室趿鞵走，意作名山游。和衣卧白昼，恐贻夫子忧。吟诗聊遣闷，庶不坠风流。忽到沧桑句，转为家国愁。

寒节日落早，何况逢重阴。开帘复闭帘，枯悴难为心。百年信多艰，四海疮痏深。大君自至圣，愚氓终不任。藩臣垂手立，唯唯如驯禽。左史疾奔走，敛袖记纶音。三老颂万代，敦教众青衿。向晚宜旋驾，八骏莫骎骎。

拍案居然奇，散步亦触祸。夜半捉人去，铁屋付囚锁。日日查核酸，棒至口先哆。楼道声咚咚，犹恐来执我。频频健康码，迟迟出结果。起身乃长嘘，惊魂稍贴妥。仆也修道人，平生负磊砢。自省殊愧惭，临事则幺么。

大厂敌小邑，攒攒卅万余。中原寒家子，络绎相奔趋。自谓得保障，百千俱不如。一旦遭危厄，藜藿岂能敷。疫鬼占地利，隳突猎头颅。主翁重黄金，谁怜轻贱躯。莫为瓮底鳖，宁作野中凫。行行返故里，雨雪满前涂。

幽居已三日，犹有告示来。将身置危地，怀抱何曾开。妖魔酣争斗，变化逞雄才。而我处其罅，惊避实可哀。举止如处女，颜色如寒灰。呼嘘常惕若，焉得赋快哉。文山在土室，一气凌斗魁。轰轰排风扇，正坐听奔雷。

暗夜如尸布，列车如僵眠。封条无温度，隔绝成霄渊。就中恍有物，杂沓如草菅。唯见防护服，不见众少年。男女都莫辨，阴阳共拘缠。问汝将何适，或恐非人间。少年慎勿疏，官长仁且贤。日出再睁目，一切皆谣言。

平生未曾有，垂老倍凄凉。遥怀青春日，快意倾酒觞。娇花辞根蒂，随风作簸扬。绿鬓凋颜色，世事更蜩螗。孰知二十载，翻觉羡平康。杀人城市里，竞血虎狼场。掩耳论国脉，缩头拟哑羊。拨置无复道，一梦倘羲皇。

艰难提孤旅，萧萧海上秋。临危掣大纛，燕山月如钩。蝼蚁谁肯计，畎亩正须愁。小人觊时运，君子何所求。折翮心未死，我思岂不周。所惭鲁且戆，长是与虎谋。射虎要穿石，伤虎还食牛。归哉七里濑，姑从子陵游。

举国辩是斯，无人读孟子。坚固执一端，哓哓孰能止。是斯何足辩，不过文气耳。得椟还弃珠，此老有微旨。民贵君为轻，保民王可俟。时君无罪岁，人民饥欲死。乃闻诛独夫，山川岂容恃。洪武徒删节，气概输嬴氏。

小木立中庭，非杞亦非梓。日色长被遮，寒风吹未已。枝叶失光彩，生机何披靡。幽禽飞不回，萧疏难栖止。吾意独怜汝，托根非佳址。何土不可活，胡为乎在此。作书寄鸿鹄，捎汝东海涘。及春复葳蕤，彷徨待君子。

我久甘菜蔬，三餐固无择。萱也思诸肉，临饭每不怿。窗透霜夜冷，汗染被褥湿。眠卧得安稳，舞蹈疏练习。屈指几时回，百问罔消息。昨日眼中花，憔悴变容色。矧兹同心人，迢迢一廊隔。忍见视频里，转首泣向壁。

囚室罕人迹，亦不生裸虫。药水苦呛鼻，消杀定几通。大白送三餐，闻声未睹容。一日一度至，探喉倩医工。鼾鼓穿邻壁，情似幽谷跫。隔篱呼对饮，羡杀浣花翁。却忆东窗下，啁啾久不逢。铁鸟偶尔过，隐隐向远空。

前夜犹露脚，昨宵冻却醒。一冷一热间，荣卫倘得宁。讵敢便感冒，謦欬亦罪名。邻壁谁人语，怆怆使我惊。囚闭十三日，未许登归程。旧业都荒芜，归去何聊生。语多转起伏，按捺不能平。胥吏终肯顾，幽幽哭到明。

何人飞长箭，迢迢跨太清。灵霄夜不寐，报道神宫成。吴刚斫桂树，千年枉劳形。常娥慕遐举，寂历徒为情。蟠桃谁家种，银潢底许声。白云如莲叶，青禽相对鸣。王母颜如旧，刬袜下堂迎。却问人间事，欲语涕泪横。

饭余擘丹橘，苦涩难为咽。兹物吾乡有，霜林照芳甸。珍重贮笼筐，松叶覆之遍。能令经寒暑，香味俱不变。脱若著青衣，并刀分四瓣。大父肯轻尝，痴儿解嗔怨。痴儿今头白，往昔空悲恋。甘酸意中生，忧时愈凌乱。

或封于报亭，或囚于车厢。或塞于圊溷，或圈于广场。薄膜以缭之，蹲踞比犬羊。辗转尚艰难，何由得开张。席地而偃卧，便溺肆其傍。夜灯白如垩，何以御风霜。兹是吾人民，志之毋相忘。伊谁其尸之，高高立庙堂。

七日今已满，心共乌鹊飞。乌鹊恋其巢，啅啅不舍枝。惊风还却避，谁令所愿违。汝等自作计，居家有严规。不许相傍住，去留报吾知。女子且结束，穷囚实难为。邻栋昨仓卒，隔离又延期。同区七八户，羡汝一人归。

居人消息来，晓窗黄已透。行人羁天涯，欲移畴能就。半夜山鬼啼，日出蛟龙斗。北望关塞艰，几年销烽堠。京国尚酣欢，天王且巡狩。信知江山固，不顾人民瘦。为我拾一叶，置之书几右。还伫流泪眼，相看小劫后。

西山蜿如龙，及时著红叶。试从峰顶看，千叠复万叠。天女舞绛绡，将军夜围猎。霞光方荟蔚，怒潮来飒沓。自我客京华，六载未曾蹑。准拟酬高兴，兹谋又不洽。囚笼亦何有，负暄聊一惬。庶免对壮丽，感激涕映睫。

昨日发一集，今日即化尘。受之何坦荡，吾诗得其真。有目皆流血，有耳皆哀呻。恝然独高咏，我不谓诗人。圣朝网罟密，可能捐细鳞。不删翻贻愧，孤光在幽沦。冰霜徒为害，山壑会阳春。岂无觅之者，贱字甘长泯。

笼内经旬日，悭与世人逢。偏有世消息，不似天台中。粗粝非黄精，撑持赖汝功。先贤不绝诵，形秽气独雄。新诗三十首，意苦殊时风。古朴东野子，惨淡陋轩翁。拍手笑疫鬼，谁谓吾道穷。出门辄变色，依旧在樊笼。

### 壬寅客居

风吹椶树似箫笳，龙辇迢迢到海涯。万里航行新舵手，百年鼓吹旧池蛙。白云不信愁边见，青鸟绝知梦底赊。肯就中山买狂醉，齐州春色乱于麻。

葱白菜青忒好看，殷勤捧出玉琅玕。自劳能吏亲将送，犹著玄冰免朽残。夜气并归垃圾阵，何年相映饥人盘。苍云碧海三千里，信有世间行路难。

清江不肯替人愁，日日春风舞白鸥。长巷谁能怜稚子，断弦应是畏高楼。薄寒褪尽天仍病，污血删余涕未收。稍喜九旬佘老太，翻墙腰脚健过牛。

苍苍云气洗浮尘，迹我游魂三五春。投水子龙岂凡辈，朝阳丹凤是乡亲。苏州河侧劫灰冷，百乐门头霓彩新。一闭韶华成隔代，重来谁属太平人。

郁俊闭门学处女，新冠扑面如穿窬。卅年寒冻胫欲断，三日呻吟魂自苏。犹有肉排供饱腹，未辞刺眼作囚俘。言归烧墨还一笑，早写方仓萝莉图。

蛮烟瘴雾望中迷，妙法新传硬隔离。古国发明元衮衮，幽人气息愈衰衰。欺天作贼尚有后，画地成牢能几时。苦羡仙乡丰水草，讵无鲂鲤乐调饥。

白衣喇叭占清晨，火急核酸又一轮。抢菜迷蒙还少睡，贯鱼逦递正多颦。老犹负气支撑骨，谁更飞花断送春。鸭脚扣窗绿堆眼，酬伊吟句衹沾巾。

六十年如过隙驹，田头捧读小红书。可怜齐舞生万字，终见秦宫归一嘘。长戟高门气仍壮，骄阳彩蝶梦空蘧。良人正忿盐菹尽，明日湖湘又化鱼。

嘒彼小星元不同，生涯还落核酸中。上方岂必关九地，时事从教忧五戎。一鸟晴梢徒自媚，谁花篱角可怜红。东城老媪如叱我，逐队趑趄双眼瞢。

岂无妙乐与甜糕，白面青蔬怜汝劳。此夕楼台依璧月，他时烟雾满蘅皋。年年归思萦三岛，在在闲愁促二毛。忍对良辰吟独乐，江南况是日萧骚。

清溪白石相夤缘，阿母灵宫双桂间。自别春飔成北客，每依暮霭望西山。情知香界梦都杳，不许痴儿老更顽。兹日无端忆病骨，悲时犹有啼痕潸。

十年漂泊鬓如丝，稽首文章百代师。去国生涯孤棹得，看云情愫酒杯知。音尘不信干戈改，衰病那堪节物迟。吟罢无端余恸哭，空教彩笔愧匡时。

卷地风来万木吼，便教吹去泊瀛洲。悬知隔海如秦客，强似吞声作楚囚。日暗申时敕雷电，雨浇冀野斗螭虯。愿君竟洗疫鬼迹，无令蓬门翁妪愁。

客居仲夏盛牢骚，炎毒苦人不可逃。台阁于今饶魍魅，原田况是满蓬蒿。深忧暮景风浪阔，肯悯迂途牛马劳。周室犹夸能弭谤，移时云乱及吾曹。

民命百年竟若何，西山遥指更蹉跎。非时谁会屠龙术，盛代空传击壤歌。江汉几回泣鸿雁，心肝永夜饱蛟鼍。尔家世世为天子，篝火狐鸣恐未讹。

峥嵘组练耀中衢，赳赳干城洵不虚。久令秋天失雕鹗，今能碧海掣鲸鱼。牵衣相送皆儿子，反戟来攻在史书。君看家山成怨骨，本根斫丧岂关渠。

龙舟迤逦向江都，金殿玉楼旷代无。至底开河功社稷，直须览镜悲头颅。清波洛下五千里，白雪辽东百万夫。数亩雷塘帝业在，可怜四海犹荒芜。

变法元从流血成，洒然饮刃自豪英。看场不信痴儿醉，碎玉空怜帝子狞。堂上猢狲矜老大，槽间骐骥惯升平。何时滂澍洗氛浊，吾与江山俱眼明。

何心颜厚责儿童，濩落京华白发翁。诛贼倘容传孟子，解嘲不必效扬雄。窥鱼凝若花临水，滑板疾于鸟捕风。自下园林领节物，暂时能放酒杯空。

孤悬已觉百年陈，海水悠悠隔战尘。黄土犹悲分骨肉，青春共笑结昏姻。云中大鸟宜觇气，酒畔殊音即罪人。华屋毋庸论正统，权衡端在自由民。

啾啾越鸟近端阳，谁遣穷年滞异乡。漫对诗书吾欲寐，岂无行路尔何长。青蒲却鬼心仍烈，绿粽怡人味不忘。闻道松江昨恢复，残魂相庆涕淋浪。

平野寥寥亦可嗟，参差老树挂寒鸦。小人卖犊负刀剑，水鹤将雏逃网罝。曾是脂膏归浚壑，由来寇贼出官家。君看豺虎市门里，清昼黄昏各吮牙。

喷雪负山一巨鲸，碧涛千仞不留行。眼中能放楼船过，天际独看夕照明。抱病仍从孽龙斗，弃躯莫向浅滩横。今宵鲛客奏韶濩，当汝落时万象生。

清湾苍鹄似忘机，憔悴羽毛欲倦飞。万里梦随剡溪棹，三年魂系首阳薇。白头剩觉新诗好，绿叶都知故节非。怕说兴邦更多难，病骸扶杖独沾衣。

独伫街桥满袂风，咻咻鬼物诮衰翁。五城结构浮云外，一代生涯坏劫中。绚美蝉衣和梦脆，含婪兽眼向人红。不堪多虑凭暮色，庄舄越吟谁与同。

河北狂徒未扫空，河南储户码能红。河南河北形势重，官马官船钱米丰。大泽旌旗开气象，瓦岗草木化英雄。尔曹朽烂非可惜，终古秋霖悲裸虫。

铁链哀声久渺然，铁笼遭际不相关。刍人刍狗如长在，铁链铁笼只等闲。国已成牢从粉碎，天犹可醢故凶顽。温柔敦厚今休说，多少幽魂未许还。

五月端居閟小楼，飞飞书报衹添愁。岂须霜下方侵骨，却料诗成合斫头。壮气老能荡精魅，长风梦欲舞松虬。元知此志还牢落，醉看南窗一笑休。

袁叟性灵自卑下，阮亭神韵太寒凉。皇都学士金石古，塞北侠儿云气张。各负声华近风雅，谁将肝肺恸凋伤。萧条道路情相似，愁绝浣花数仞墙。

士也罔行可复论，百年奇气等游魂。吞声仍惧云雷怒，摇尾肯辜豢畜恩。大壑雄山终烈烈，搴旗启路要存存。锥心痛责休予怪，异日何颜对九原。

诛求杀戮岂云亭，千古惯看肉食争。利不足分群自乱，势无可下水须平。然脐何必怜肥卓，绝祀从来耻暴嬴。永夜苍茫晤神鬼，白头南史一灯明。

阿谁为国觅南针，竟日狂驰愁怨深。地少平畴多大阱，民无定产有恒心。廿年虚望纺锤象，百里曾闻鸡犬音。倔彊岂维海耶克，谤书写罢自长吟。

海错山毛不足珍，崇楼飞阁尽微尘。休夸敌国陶猗富，长是通家赵李亲。大府高才争利急，云台诸将画筹新。仁皇宵旰关民庶，犹未东南及赤贫。

雨作流星海水飞，扪天省识巨灵非。民犹如稚苦须教，法已化伥畴可依。洛克著论情独烈，潘恩立国愿长违。中宵政尔不成寐，忍对山河发杀机。

何物频来苦病悰，九寰血色愈鲜秾。市衢谡谡朝鸣柝，台殿沉沉夜击钟。天岂无心生内粹，我其有意罪凡庸。零章致敬阿伦特，熠爚晨星倘可逢。

密密缄縢细细开，家人万里寄杨梅。中年早病牙齿软，多思兼愁脾胃颓。三岁淹延阻玄塞，一宗艰剧滞樗材。明朝准拟买舟楫，却傍越山倾酒杯。

冥冥何啻一阴生，至日昼长伤客情。未许醉醺除百虑，可能恸哭济群氓。髑髅不惜城头挂，妇女谁教马上横。我已衰迟容弗及，芸兮愧汝戴钗荆。

掩日重云似覆盆，风狂小屋欲掀翻。才挝羯鼓临机急，旋看雨师入骏奔。摧折应添忧草树，荡除正值恨篱樊。移时漫作连曛黑，好酌新凉一出门。

未臻小暑已生狞，蓬户无风也不扃。长路如然烟漠漠，雪山虚想鹤冥冥。纾忧自分逡中夜，处世真成服上刑。欲藉层冰安赤脚，西方犹有止观经。

乌蚁黄蜂各自由，鸣蜩亡赖故相酬。举杯漫有摘星庆，读报真无横海忧。画阁骐麟声独烈，云霄鸿鹄气方遒。丹东又见投缳死，点璧苍蝇何日休。

夜来风雨满寰区，晓看万山木叶苏。何处啼禽送爽气，谁家负耜入新图。黄鸡绿蚁元自有，盗跖孔丘从古无。突兀眼中见兹色，老翁病疾一呻呼。

斜月自沉水自流，都人此夕望芦沟。百年战火归遗史，满目雰埃搅客愁。毒日逞凶早时落，贪狼为患几曾休。只今生息成何事，欲买民心说寇雠。

强毅不惭号代英，失时竟殒奈良城。衔杯相笑非人道，流涕同归属矫情。祗奉真榊元有种，力扶经济岂无名。欲从公议诛刺客，他日嗫嚅酬暴嬴。

一城暑气沸鸣蜩，谓我孤行士也骄。老去形容接木客，夜阑心绪托狂飙。浮云飘荡失业率，落日凄凉停贷潮。刚向草堂赊得句，不堪人事更无憀。

善保贱躯惭未能，皮毛燋烂骨崚嶒。三年灾祟黄粱罄，万里铙歌赤日腾。碧海文鱼空向慕，白衣悍吏尚凭陵。材臣不负中兴略，岂为炎熇自饮冰。

忆昔驱车遍浙东，一时人物各称雄。象山港外帆舶密，轻纺城边机器隆。未忘欢谐软脚酒，不禁萧瑟打头风。牵萝补屋俱寥廓，漫有音书付断鸿。

倦向逝川寻坠欢，廿年蚀尽切云冠。幽芬窈窕空谷草，别梦依稀明月滩。送老非无酒索寞，吊民只剩泪汍澜。都门晚夏甚情绪，一地槐花作雪看。

龌浊某音汝久删，比来也索佛经看。不辞山脚磨杵苦，长恨人间行路难。开卷辄知禅室趣，遣愁应作唯心观。他年照彻沧溟月，还礼慈悲菩萨坛。

危峦回望暮云重，寂寂清溪绕废舂。终古人心争智巧，可能天意弃菲葑。金樽惯看高堂醉，白首不闻空谷跫。梦底谁知筋力在，鼓呼犹是为三农。

不见江西严氏子，珍奇毛羽绝凡禽。高楼早是穷千里，雀舌何妨直万金。把盏联绵皆贵客，承家忠荩只初心。斥除却作诳言论，赣水滔滔瘴雾深。

一雨萧萧忽变秋，杖藜还拟住沧洲。未蠲口罩真昏闷，欲采蘋花不自由。德性云何懒逢客，江山如此强登楼。凉飔摇曳天在水，忍向中流看覆舟。

负囊乞米逐西东，得句多由地铁中。台府有才皆控鹤，伊皋无命止雕虫。相看流汗时日酷，不道归家零雨濛。版筑劳歌亦何事，令予愧恧对衰蓬。

### 又客居

玄圃仙家绝有才，群葩遂令一齐开。普天共学新妆样，九地谁伤故劫灰。狂撼客楼知骤冷，坐销时序味沉哀。西山可惜暝秋色，白首相看得几回。

吹得庭前几树黄，明朝一例付苍凉。花魂缱绻凭谁问，禽语交关为底忙。异国飘零从故纸，愁人衫袖怯新霜。题诗漫共西风别，秋尽池头夜更长。

龙灯鳌柱射金光，忽报凌霄礼玉皇。缥缈只应天上曲，芬氲不是世中香。卿云杂遝生赤县，彩笔殷勤书绿章。准拟明年寿桃会，醉来笑瞰海桑长。

触眼金黄味已醰，一丛银杏禁城南。晡时日自叶间照，浇世景如梦底谙。池面荷枯犹历历，堤傍柳老故毵毵。鸦声又没白杨去，咫尺行轮意未堪。

一树萧萧断送秋，惊心后日又寒流。灯前乱飐家山思，水畔深萦雁鹜愁。徒有小诗传孽党，谁将举国付狂谋。海青云白分明忆，忍看黄埃没广州。

兀窗残叶尚如金，一鸟不来岁律深。故道沙尘浑满眼，野汀篝火枉关心。强顽白发未须镊，取次新诗岂费斟。地裂山崩何日事，馀年甘与汝同沉。

他年相看竟非真，一国如狂辟毒尘。呀口不输夏桀网，衔杯谁似葛天民。窥人阴巧常多鬼，捩舵从容自有神。司计毋忧财用竭，几家中户未全贫。

鬓影衣香三里屯，经过午后阒无人。姗姗黄叶自飘槛，穆穆灯牌未染尘。云色平添霜雪意，哀歌恰似乱离辰。长枪短炮漫相讯，绿码聊更一日新。

塞北江南同一概，中宵无寐听潮声。卷天波浪鲲鲵壮，匝地冰霜剑戟横。防口街衢犹忌讳，牵丝傀儡不分明。劫余灯火最萧瑟，逻骑黄昏又满城。

地铁无须验核酸，初闻犹恐是传言。枯枝触目生明媚，绿野怡人想骏奔。三载幸残皮骨瘦，万方只有釜鬵存。中兴他日谁修史，记取侁侁未雪冤。

谁遣核酸似中魔，惹人悲喜只由他。举头难觅云间鹤，冒夜甘从草底蛇。虐我三年无宿恨，当关两日有严科。闲来京国更何事，齐舞棒槌看演傩。

览报从教一笑喷，群奴犹是颂天恩。直须绕足尨摇尾，岂顾无衣首戴盆。剩壑残山聊卒岁，燕歌赵舞定更番。可能江外老缁侣，欲写梅花总断魂。

岂念平人卧壑沟，都门讣告雪霜稠。灾逢寅岁总难尽，药为千金非易求。秦代骨灰应未冷，汉家昌运漫须愁。蓬山肯是无多路，早遣飞天到上头。

醉来说梦醒来休，何事人间弃白头。对月空生存殁恨，摊书况接古今愁。风寒不惜伤吟骨，云物可能慰病眸。偏是江南邀圣诞，金灯碧树似重游。

春申江气夜萧萧，望里凄清白渡桥。隔岸残楼犹偃蹇，一行红叶自妖娆。去船来马他年忆，壮魄芳魂不可招。何处高歌酬节日，暂凭酩酊破无憀。

西极老翁过我家，鸾铃袅袅鹿为车。彩灯闪烁光生树，白雪悠飏风镂花。万里烟尘势方炽，一瓯玉乳病初差。不堪兹岁平安夜，遣兴聊为客海涯。

咳嗽偏从笑里听，劫余邂逅此时情。稍回海上烟火气，更缀人间欢乐声。腊月何妨白昼短，虹桥恰在夕阳明。不知归鸟翩翾意，已报新诗取次成。

群公谋国自堂堂，十亿人民一旦阳。热火岂惟医馆庆，荒郊好是殡车忙。白头烈士心犹铁，高座名家舌胜簧。鹤语从知寒更冱，明年何许占韶光。

必也正名何可诬，开门忽报纳群胡。仍闻白肺盈门巷，已见高轩塞路衢。晚岁家山容变色，宿疴耆老得无虞。朅来一物差堪慰，不是凶残北地株。

故人万里示鸿裁，继绝兴微倩汝才。抚节灯边心欲动，眯尘日下眼为开。飘零客舍无过酒，点染月光并是梅。江国轻寒催破腊，埽除灾厉尚余哀。

今冬体弱不胜寒，桂布吴绵得苟安。避乱思依青竹杖，活人谩托紫金丹。泪多已分枯鱼目，时蹇徒劳喟鼠肝。几日东风还献岁，自将玉历再三看。

岁已云徂国已残，吾心倦不起波澜。清诗一册堪消日，黄酒三杯且敌寒。惨淡何尝有佳气，苍茫仍复动忧端。输他儇好优伶子，正办明时除夜欢。

丹崖翠涧难为容，绝忆新昌十九峰。鹤胫作桥隔尘色，鹊毛连栈认仙踪。颇疏沧海乌裘敝，况值京华浊雾重。今夜何当飞旅梦，一杯沆瀣洗吾胸。

淙淙甚处觅溪流，湾里恰如竹里幽。细雨连番抽稚笋，春山尽日唤晴鸠。可无怀抱托元亮，已觉平生负少游。最是凄凉蓟门月，夜来却照满霜头。

不见当年廿里松，才过小白望天童。招提似出人寰外，螺呗长浮日色中。山润石桥飞霰雪，岁寒古木倚葱茏。梦回恐被梅花笑，濩落都门垂老翁。

迢递云程不可攀，几回岁杪望乡关。江南春物舒信道，甬上遗文全谢山。犹待一吹袪众苦，政须六出破天悭。登临豁地逢佳色，老我何辞暂解颜。

一岁又成壑底蛇，客愁还似水中沙。杯盘崭崭认乡味，世故茫茫逐乱麻。老去山河兼索落，病余肝肺尚槎枒。新诗哦罢风力在，鬓影青灯漫自嗟。

午后小亭茶一盅，岂期元旦坐芳丛。便娟正不邀人赏，酣畅忽知与道通。仰对云天沉变幻，伫听世界返虚空。可堪茶冷花俱老，憔悴归车带晚风。

寻欢特特访东城，小院回廊邈世情。病起不惟词笔健，岁新况有腊花明。移时苍瓦过禽影，何处朱弦泻玉声。使我怆然悲故国，黄曛寒意欲峥嵘。

屈指人寰近小寒，仍从忧恐度维艰。上都元气薄于刃，北海群冰高过山。一一微尘归物化，冥冥屑涕入衰颜。欲凭酩酊送时节，占取西溪春水潺。

半岁不曾见小齐，前时相望隔云霓。问余居处及婵婉，共汝艰难皆粉齑。地僻早行忧雪作，梦回宵立慰儿啼。亦知人事元如此，珍重心魂莫自迷。

一夜争传蒙脱石，九州药铺倏而空。齐民已作伤弓鸟，衰草难禁卷地风。填壑堆丘谁记数，铿金戛玉不知终。雷塘到底成事业，锦缆牙樯徒自雄。

逃愁连日味鲜腴，胹鳖炮羔斗海鱼。利口岂辞情兀兀，扪天尚得梦蘧蘧。三年毒疠终何有，二月新豌定不如。阿母呼儿归啖饭，况兼小院雨过初。

忍诵凄凉南渡诗，燕窠鼠穴不胜悲。中年早误花开日，一疫真成国破时。云外炬红还独望，道隅风冷更酸嘶。从来此际宜行乐，可惜经纶付小儿。

痴妻昨夜课星学，为报金牛运势开。柳絮乍飞镇辰去，含桃初熟摄提回。皇皇万镒复何有，眇眇大同终不来。正令脱然邀浩气，请将兹意爇寒灰。

三湘肯落他方后，杨幂最为世上姝。娿娜何曾愁老大，喧腾只管尽欢娱。薄嗔佯笑几人得，电播星传百代无。但令年年有此会，不须郑侠流民图。

独向霜风倚一枝，龙钟作客今何时。烧丹葛令空多愧，习步文公且太迟。比比楼台灯憯恻，冥冥湖海月离披。岁华正与孤鸿尽，泪注东皇未了棋。

未及花时骨已尘，伤心只合作骚人。祁寒不信天无道，衰鬓傥然句有神。衮衮酒杯酬瑞世，昏昏生计付烟津。自知细草非堪用，犹为吐芽争一春。

强负诗囊气力微，果然疫鬼有余威。滔滔年景愁中急，硕硕佳人眼底稀。去国徒怜松自老，滋兰已分梦长违。道傍水外绝无事，伫看青娥作意飞。

问讯江南沴气微，道路萧条似杜机。白雪姿容空自媚，红梅声息故应稀。他乡节物聊相值，今岁离人犹不归。预拟春风送轻舸，清明丝雨好沾衣。

吾曹不死实侥幸，天意何曾怜细氓。倘得缩头存乱世，直堪饱饭了浮生。孤怀月下须自放，病眼花间容暂明。万斛诗愁奈何许，崩心裂骨作奇声。

浪作幽燕万里行，可堪无计学忘情。金杯送客腾腾醉，白发如愁夜夜生。暮色遥铺云似锦，候人预报雪连城。不辞勃窣为破恨，刚要新诗相发明。

残阳色冷作空悬，一塔如芒欲刺天。寰内劳人愁度日，海西兵火苦经年。凄迷草树浮尘际，寥落交朋酒坐前。只恐离骚枨触得，不胜浅酌已醺然。

白石翠缸抽玉芽，缟衣缃蕊照山家。从来狷洁江南种，底处飘零瀚海花。世乱芳心酬素轴，岁残归计托仙槎。隔邻一瓣正须乞，笑对西窗璧月斜。

默倚车窗听老歌，街灯飘瞥去流波。鹦螺杯里乾坤大，家国愁边岁月多。只有名花怜槁悴，未妨俗世笑疯魔。鼓声紞紞忽惊起，凭问东门夜几何。

枯枝无叶尚鬅鬙，秀发来春羡汝能。急雪当风狂似舞，疏窗向夜冷于冰。怀归庾信空赍恨，抗疏贾生自取憎。不见长安利名客，金炉羔酒正儚儚。

人前双鬓肯重青，惭愧壮年穷五经。愿剖丹心供鷟鸑，却期死魄树仪型。封侯颔颈本无相，驿马辰寅空有星。热泪休言匪珍重，中宵一荐为含灵。

初雪今冬曷太迟，才看片晌又希微。沧凉衢路斜斜过，颓败园林稍稍飞。缟袂乍疑浑是梦，丰年浪许转成讥。人民闻道方苦瘦，乱眼暮鸦缘底肥。

客庐预卜近西溪，亭榭每多故友题。坐待月痕添旧树，遥看草色入新泥。舡移午浪因鱼踊，帘卷晨光是鸟啼。湖外幽人还肯过，青梅一榼自相携。

叹息齐州未弭灾，相看火伴鬓如灰。前程岂用问龟策，近况惟须覆酒杯。兼济徒怀王令志，僻居长费管宁才。吟哦幸不堕魔道，一字皆从实地来。

历载都无分寸功，他时意气托征鸿。相亲客舍牖间月，剩惯天桥鬓上风。白眼肯名阿堵物，绿杯还仗主人翁。幸哉十万民家子，不用哀号冻雨中。

### 梅花诗

憔悴京华似海涯，偏教羁客惹相思。裴回小阁窗前影，仿佛清寒水外姿。劫后从容逢例假，日来殷切数行期。钱塘还有梅花未，一树须酬一首诗。

薄言世道乱中分，万里鱼书杳不闻。岁杪青灯君忆我，空山皓雪我思君。独支南纪铮铮骨，长抱西周郁郁文。回首金门连绣户，夭桃媚杏欲氛氲。

宙外飞来未染尘，凌冬废寺绝无人。溪头月色闻亦得，雾里仙踪看岂真。不许梦云输一笑，定教玉骨越千春。天翻地覆寻常耳，摇曳独知为怆神。

荒僻湖西何处村，数枝奡兀不成园。可怜晴雨佳人色，要是莽苍国士魂。坏败河山供永望，凄凉岁月入孤存。我来端为领英气，啸罢无言酹一樽。

可能逋叟写清雄，犹觉方膺画未工。骨骼全张声律外，神情岂落剪裁中。山深一脉结长恨，岁晚几人持固穷。却笑多情漫怜惜，兹花元不待春风。

虎迹兔迒霜雪边，粲然新朵送残年。有时鬼语杂人语，随处炊烟没瘴烟。黎杖不辞山窈窕，胆瓶恰爱色新鲜。折将一束入城市，换得村翁斗米钱。

忠烈衣冠葬一丘，故人多感此曾游。百年得气仍红萼，千里还家尚黑头。沧海别来几换世，黄垆恸后复经秋。情知天意存诗句，零落梅花点点愁。子黄成句

冷影幽香未足夸，已教迁谪落天涯。绝知地下著吾恨，何可世间阙此花。鸡酒具飧翁自醉，牛栏归路日初斜。篱边一抹分明是，刚道海云变晚霞。

客里相逢自不禁，眼看吹落更伤心。柔魂缥缈春风远，仙雀啁啾晓月沉。永夕江湖成强醉，终年胸次费孤吟。罗浮梦断谁堪忆，清影娑娑欲起寻。

夜来幽梦破重关，洗目依然冰雪颜。忍对尘埃思故国，长将株蘖托灵山。不须浩瀚发千树，自有孤清充两间。可哂词人好皮相，嚼花大是类村顽。

此日霜风大有寒，登楼容易莫凭栏。云霾黯黮天边合，坊曲萧凉眼底看。遥想烟花平昔好，熟知人事后来难。坐班无绪聊迎岁，唐突梅兄到笔端。

肃肃图形岂敢忘，城西十里白云庄。步前江水沄沄绿，簷外梅花细细香。讲席昔曾通寤寐，衰年久不论行藏。甬东同学几人在，伫我都门看夕阳。

人寰底处觅扶馀，解后相逢倘起予。山老不妨花小小，天寒正要雪疏疏。绝交何废黄封酒，度岁仍紬石匮书。清涕欲零却无那，联绵百代一踟躇。

劲气腾腾乍破衣，廿年心事又轻违。笙歌例作今宵媚，肝髓都从故国非。满地蜩螗欺客老，几家灯火要人归。梅花还恐悭入梦，月也无声星也稀。

独有寥寥爆竹声，一番死罢一番生。夜逢腊尾诸天暗，人坐日边小室明。微信传书聊慰藉，红包触手似升平。赋诗欲共梅花约，已办村醪到五更。

衰病厌听半夜钟，梦醒如失旧年踪。岂因节物成色喜，犹对曈昽望岁丰。野老无愁临路涕，乡儿自乐舞雩风。不辞白发当窗伫，万一娇憨动化工。

元日欢悰岂足矜，萧条庭院飐昏灯。失时不惜貂裘敝，作健无如马齿增。频岁烟尘漫中国，明朝行李到西兴。葛洪川畔休相笑，旧是梅花树底僧。

蓦然窗下玉嵯峨，骑鹤道人昨夜过。苦费瓶罍汲云汉，顷教璀粲耀林柯。世间龌龊终难掩，南亩丰穰已足多。料得梅花幽兴动，及时登路莫蹉跎。

老夫无事欲南游，雾雪茫茫病未瘳。有酒杖头直堪醉，得山湖畔更何求。梅花却看大如斗，宇宙谁知小若舟。暂令云间酣一梦，梦醒应是抵杭州。

不见梅花思郁陶，一见梅花鄙吝消。佳气自含武林雨，轩窗况对浙江潮。客乡独觉情亲切，衰世倍添夜寂寥。何物作兹壁中画，又勾魂梦入嶕峣。

山有梅花骨自清，江神未负远人情。凄凄雾雨晓来散，渺渺水云望里平。为念飘零酸泪堕，谁怜皦洁缟衣轻。相思江上独延伫，染着缁尘不敢行。

薄材大是不禁寒，咫尺湖山未许看。绝壑砰訇生恼意，浮云飒沓动愁端。把杯三诵梅花落，敲缶欲歌行路难。回首天台空太息，刘郎重有泪汍澜。

客邸真如海上航，晓看红日出微茫。群楼犹带寒鸦色，一水新磨金镜光。久病何期逢物态，咸池遥指是家乡。西山政尔稍暄暖，为慰愁中岁月长。

劫余发岁要求伸，不见钱塘廿万人。影落沧波恐翻浪，衣过辇路定生尘。望湖楼下舟子笑，放鹤亭前寒客嗔。避世初心还觊豁，急忙飞去莫逡巡。

车行历辘过西溪，烟霭水光近酉时。漠漠空巢阁枯树，昏昏白日垫青枝。丛芦有恨依荒榭，双鹜无心隔远陂。羁客平生惯萧瑟，寒梅不见独萦思。

仔细新霜踏板桥，无人小艇挂塘坳。道傍枯树杂青树，岸上黄茅间白茅。灼烁曦光鹅拍水，艰劬生意鹊营巢。玄经政不烦文字，何况劳心作解嘲。

何时群物漾春风，依旧凝寒属季冬。酬我平生负孤抱，缘君千里觅芳踪。不期喧鬨栏畔见，会向荒凉溪角逢。一笑粲然此心是，云山别后自重重。

晴光照眼碧潺潺，数尺阑干水一湾。三两人行疏竹外，逡巡诗出野堤间。生烟似觉苍苔暖，弄影谁同白鹭闲。坐忘翛然吾岂敢，万茎霜发逼时艰。

茕茕一树野桥边，谪落定知今几年。壮烈仍逾地心火，清癯自是海中仙。可能消息关深意，不必芳馨托远传。水竭山崩从别后，魂消骨蚀忆缠绵。

红梅觌面已消魂，不见白梅重躁烦。堪哂陇平还望蜀，可教幸厚更希恩。歌诗月夜空想像，霜雪天涯劳记存。从古人间有长恨，伊余怊怅欲无言。

白头不写送穷文，吾自漂沦岂咎君。沧海鸥凫堪把盏，朱楼歌管独离群。新年仍遣愁中过，盛世都从曲里闻。绝有黔黎贫似我，载涂雨雪何纷纷。

交际渐从药裹亲，登高哦句恐无因。十年膻秽犹为客，万里烟花遽作尘。天地冥冥蜃吹雾，哀平落落马生人。即今萧瑟逢人日，欲荐春盘倘有神。

鸾朋鹤侣断知闻，独向都门觅句勤。地铁藏身从扰攘，红包玩世忽缤纷。营田肯为子孙计，中酒宁须清浊分。多士盈朝说谋国，还将斯意看浮云。

似觉新正气已暄，黄尘竟日逐轺轩。前朝节物谁家井，上国风光何处屯。肴酒终非故乡意，栅栏犹是去年痕。关心木笔成迟误，闻道立春近上元。

群儿伏地颂时清，风物果然渐向荣。关市凋残思海客，原田废坏劝春耕。紫烟方看凌九陌，冷债何愁隳百城。独有老儒悲故事，釭昏眼暗岂胜情。

三年不睹钱莼老，已觉兹心片月孤。末代空教怀璧玉，一灯长恨隔江湖。肯从枭鸟争臭腐，恐被梅花嗔仆奴。今夜华胥倘相过，醉来为我示真腴。

沧沧云气逼高楼，极目寒鸦更远投。岁首欢情如梦里，玉兰春色隔梢头。东郊南亩何堪问，七国三边定许愁。自哂无憀老词客，新题还拟富平侯。

可能才命两相妨，垂老文章兴味长。浅俗由来像元白，支离翻是近苏黄。天容海色酬游子，落日浮云替故乡。眼底瘢痍终历历，不禁灯下百回肠。

别来岁月恨中赊，独眺南云遣有涯。白日都沦三里雾，黄昏渐渗一杯茶。无时权重归萌庶，依旧光勋属国家。病后自惭乏筋力，微吟剩取颂梅花。

玉殒香消二十年，断桥池馆益凄然。冰霜重结青芜外，雁鹜虚停老树前。画影迷离容有寄，东风骀荡永无缘。不眠夤夜听狂雨，料是痴龙泣九渊。

几度曲中听落梅，挥戈谁信斡天才。已教愁眼看成血，何必空枝始是哀。格磔数声鸟收魄，清寥一片月生苔。堪怜老大无怀抱，茧足荒山未肯回。

终日躲春不出门，坐看牖户变黄昏。消磨节序须经卷，料理肝肠欠酒樽。热血空闻千载碧，冰心今有几人存。鸡鸣寺下梅开未，倩汝赋诗招客魂。

上元京国偶槃桓，不抵初春此夕寒。隔水花灯空自好，一枝萧瑟独来看。久疏俦侣容相忘，偷拭涕洟得暂安。后土灾凶未泯绝，贫尪况对路巑岏。

若人寄我梅讯息，小小琼苞犹缀枝。自是骨清甘介独，可能地冷被耽迟。北云南树各开岁，梦断酒消俱有诗。独立天桥受寥廓，此心定不负深期。

未堪冷馆拨残灰，早分江湖作野梅。一枕闲愁供梦语，数声新哢记春回。从时更学疮痂癖，经国都归妇寺才。留取老枝观物变，向人幽蕊不须开。

白发真从恨里多，青春揽镜复如何。花开转恐诗成谶，香烬情知梦总讹。百斛不辞动忧世，千金那吝掷听歌。余年若许乘残月，沙路杖藜晚更过。

明年准拟脱尘鞿，犹是江南旧布衣。瞽目深愁石园死，吟鞭早羡定盫归。温黁越酒形能养，狼藉曲池事已非。刚向画图添一个，青烟幂幂坐渔矶。

霄壤几时生此树，鸿濛绝似泰初前。霜纨不染风尘国，畸骨屡更劫火年。玉镜迢迢遮碧浪，小楼阒阒咽朱弦。相思一夜幽馨发，知在蓝桥若个边。

东阁西园亶可伤，摧残非复旧昂藏。萧疏花叶迎佳客，偃蹇干枝倚夕阳。举国昏蒙逐封祀，伊谁激烈起膏肓。庐州老衲今好在，把酒呵天聊放狂。

晷迹稍移一日长，浮尘鸦背共茫茫。乱平始觉客心殢，醉久不知春雪香。却看分茶佞天水，仍教卖饼笑公羊。玄猿白鸟浑相得，归路遥应接大荒。

### 壬寅杂咏

江国仍炎炽，北海弥阴雨。迅飙卷浮埃，重云覆高宇。清凉虽非恶，淫潦焉足取。去岁河南郡，溺没那胜数。惨怖浪涛中，哀号不自主。祝融近为厉，噉人若虓虎。吁嗟我生民，连迭受斯苦。未闻轮台诏，至今薄汉武。

丰邑铁链寒，穷年囚犬豕。唐山巷无人，月白血如水。如何着皂服，两端俱不理。却向苏州街，呵叱便娟子。夺彼手中机，隐微从食指。褫彼身上衣，仍及袜与履。谓汝中国产，遽敢犯法纪。已矣勿复道，僵卧送馀晷。

迢迢美利坚，峨峨曼哈顿。疫来未及防，病者九千万。日死数百人，医家徒自困。犹然进蒙冲，万里夸雄健。不知天运移，取笑麒麟楦。盍归守白宫，内战在分寸。我民方游娱，相彼一国怨。鸟语果可听，煮石真成饭。

一日独兀兀，二日意徐徐。三日忽沸乱，情比幕上乌。踉跄寻核酸，岂待催文符。手举身份证，延颈口已呿。时移成素习，默默绝噪呼。加额祈天恩，直似赋芧狙。瞻彼昆仑巅，森森多疫区。东南尤能事，探喉及海鱼。

早起天未曙，窗下满啼蛩。奏音若符节，声齐志亦同。不晓愁与苦，谁似子蒙蒙。树杪二三雀，啁啾意忡忡。形劳毛羽敝，时艰仓廪空。我巢昨夜覆，敢惜索绹功。悲哉孰为此，侵凌自无终。繁霜几日至，川野起寒风。

江州风流地，乃生劳荣枝。造物与媚骨，行踪托画皮。讲课小学际，岂无静好时。中心常不足，白日梦飞驰。交接狂暴子，漂泊穷海涯。黄金用挥霍，杀人何累累。隐匿二十载，一旦遭絷羁。莞尔对录相，此意谁得知。

常州透额罗，声名著四海。人杰地亦灵，至今复谁在。乃有新城王，才质比珠琲。乘时作骞腾，发愤实匪怠。买欢曾无餍，垂涎亲蓓蕾。朝为一国羡，夕为重问罪。平素慕慈善，村童多寒馁。不信览网页，宏图犹七彩。

昨日入书肆，岂辞途迤逦。如倦禽反林，如渴鱼赴水。赫赫红本书，当门成高垒。低头避汝行，吾辈直蝼蚁。插架百万轴，眼花忽跛倚。包装一何严，孰能窥其里。亦有供翻阅，舛误辄满纸。今人重黄金，古道长已矣。

医者怀仁心，感物同悱恻。临危独逆行，奕世颂至德。何谓披白衣，背面藏奸慝。指疖以为痈，药石罔穷极。充耳对悲鸣，安忍用掊克。直是杀平人，奚啻作盗贼。我闻冰清地，雾深蛟蛇匿。咄嗟庙堂辈，血食故默默。

拍手歌新政，购楼及颓年。借款岂须虑，子孙代代传。耕夫不入城，也许占一廛。每平二百块，补贴意拳拳。安置给房票，定期汝莫愆。咨汝三孩户，多套得优先。新政何济济，人民何翩翩。无吝膏与血，州府要俸钱。

昔日同袍友，今向何处游。伫望不可见，白云高悠悠。落落瞿公子，第一解貂裘。止酒意寥廓，于以慰牢愁。徐总发高兴，摄影遍十洲。潘郎鬓甚似，湖山足搜求。老胡老更瘦，阿范欲髡头。婵娟读古书，亦见古人不。

冯侯通家好，况复交情渥。茫茫二十秋，几回念横槊。驰驱浙东西，人物多卓荦。制胜烟尘间，运筹在帷幄。跨海笑鲸鲵，高翔齐鸑鷟。开府年最轻，旌旗甚称娖。衰病耽山林，实疏破阵乐。却忆南京路，共讨阳明学。

处暑万蝉收，浮云意自得。行人步迟迟，共兹清秋色。物候亦悬隔，吁嗟天府国。暑魃仍披猖，渺渺白帝力。大壑久已乾，暴露蛟龙域。端居且不能，何论利稼穑。虫蚁岂无心，仰望云天赩。山冢稍阴凉，欲戴神鬼德。

一瓶挂逼水，一碗挂逼面。日结百钱新，网游夤夜战。贵者何所贵，贱者何所贱。即兹已逍遥，荣华安足羡。岂不怀故邦，尘土暗荒甸。岂不思婉娈，囊无黄金钏。高傲漂何乡，小黑今不见。盈盈一水间，灯光徒尔绚。

莫厌涓滴水，汇合陵冈阜。莫轻锱铢恩，生死等父母。江河莫违道，横流伤垄亩。主家莫作恶，吮血其能久。无为逐货利，一毫在不取。皎皎玉壶冰，君子当恪守。春风恣吹嘘，代理遍九有。药资三四万，七成归他手。

九天绝飞鸟，罡风自纵横。举手揽荧惑，持杯劝长庚。我本旅行者，飘荡惯所经。相去百亿里，犹堪通音形。与君欲永别，迢迢赴远程。扬榜击浮云，临睨蓝色星。千劫复万劫，寂寞漂流瓶。倘逢好古客，为说此文明。

越剧吾乡粹，一听双泪悬。束发犹好此，倏霍三十年。能说袁与范，溯古及桂娟。尹竺真儒士，徐郎大放颠。红楼成绝唱，弦下孰解传。岂谓无创作，诵之不成篇。溪山多美玉，容貌竞妖妍。茅茅空勠力，气味输前贤。

我家傍南山，窈窕多云雾。当春黄鸟鸣，随母摘茶去。去去十余里，萦纡樵人路。清溪石采采，时有野蜂渡。左揽翠篁林，右眄苍松树。泠然如御风，体会非俗趣。归来炒龙芽，气与仙灵遇。白头啜一椀，驰想不能御。

徐某我乡人，短小绝多智。股海足惊澜，探囊独容易。喧嚣六殿桥，凄凉观宗寺。与汝不相识，徒隔二里地。及汝来申江，声华愈赫炽。怀玉翻贻忧，何从避结驷。一朝见幽囚，竟泯青云志。老我伫荒野，怊怊送流彗。

爵溪邻东海，素闻游仙乡。群山饶奇石，诞儿自非常。百亿杭城路，定知谁家郎。巍巍希尔顿，妙手早入囊。结窠依建木，云路且翱翔。旧帐无人理，雪滩至今荒。的皪蒂芙尼，一笑失辉光。不见溪水上，犹拜赵五娘。

昨日收行长，明日判经理。不知五千家，尚有清白士。金门朝南开，辄肯顾蝼蚁。汝必求贷款，聪明会微旨。尔俸岂云菲，蟠攫犹无已。馈赠惭象犀，经营劳妻子。弱冠入城市，所睹更甚彼。仰首无片瓦，庶不愧素履。

君若问我诗，我诗多不平。藻绘俱摆落，唯以气孤行。读之掉首笑，褊躁非所营。我岂自菲薄，比附孟子经。披发赴乱流，曳杖唱商声。又如玄铁剑，无锋犹铿铿。秋飙池上起，纷遝落群英。银杏独矫矫，知汝老更成。

何处最关情，织笼满道边。秋日犹槁暴，唧唧自可怜。老翁作活计，一条二十钱。五城轻薄儿，狎弄几朝鲜。水阁粲灯火，玉堂逐管弦。此物虽古久，荒陋不必传。六月野寺畔，七月孤馆前。谁知畸零客，一夜伴无眠。

老儒岂知兵，玄机吾能说。郭徐去多时，流毒尽澌灭。骁骁西北狼，子弟满军列。兢兢两面人，千万卖旌节。前朝大经商，兵气久已折。将校擅歌舞，臣心何由热。持此谓善战，缟带应断铁。况是黎庶疲，刍粮几日绝。

群龙不行雨，胡不杀而醢。上帝不恤人，禋祀旦夕改。感激酹侯生，忼慨思朱亥。秦宫化寒灰，倏忽二千载。陈涉瓮牖子，意气岂不磊。至今视刘季，邈若隔沧海。南山多梓桐，泽畔生兰茝。瑶姬久招邀，迟迟更何待。

长安有好女，芳名曰浅浅。云浅窅然深，柔巽无不善。平生钻研勤，供奉实天选。狺狺欲何为，世人愚且褊。关雎风之始，郑卫犹流衍。蒙周称矢溺，谁谓辞不典。贾公笔如椽，二品充瑚琏。文章他家事，吾辈甘驽蹇。

圣人几时绝，黄河几时清。空骋七日辩，终见大坝横。是年潼关上，良田没沧溟。耕夫四十万，凄惨背乡行。廿载作右派，临老益峥嵘。謇謇六上书，宏规居然成。弥留呼三峡，遗恨涕血零。黄河无清时，呜呼黄先生。

子盍为我舞，我且为子歌。我歌写我心，岂与人同科。采薇今不见，击壤久已讹。瑰绝三百篇，声音竟如何。武皇开乐府，哀情一何多。旗亭空角胜，渺渺逐流波。鲍勃肮脏士，崔健犹负戈。我欲唱一曲，飒飒破群魔。

陋儒讲国学，不知国学魂。乃著汉衣服，端坐以为尊。儿童皆罗拜，父母候在门。教诵弟子礼，齐谢鞠育恩。古人为道义，今人为盘飧。鸡犬亦求食，腹饱道得存。冻馁满沟壑，睥睨无一言。还将平生意，汲汲望华轩。

世事长簸荡，此月独随人。年年清秋夜，遥对皎玉轮。万里送澄辉，未嫌客子贫。有时掩叆叇，不肯终隐沦。曾照婆娑影，亦照读书巾。拂照双桂树，依依故宅尘。照我杯中酒，照我垂老身。何时千仞上，共瞰江山新。

榆林坊底芹，翠叶何舒舒。五斤直二十，罚款六万余。条令宛然在，由之无所渝。何况毒害人，重典本时须。灾疫长不绝，小民极已痡。岂愁盆盎罄，早是骨髓枯。多谢金吾子，驱驰相啸呼。不射南山虎，射我陇上乌。

佳人真绝代，妙质世所希。桃李黯颜色，盼睐生光辉。名校众芳妒，金融犹知机。结交足俊彦，寂寞素心违。中夜发清啸，振翅欲高飞。岂意不逢辰，摧折竟安归。羽毛复狼狈，道路为歔欷。举国皆粉墨，可怜独沾衣。

诗人何可道，作诗良不难。若就诗论诗，李杜咫尺间。负才骄意气，百事未足观。譬彼倡优子，犹著古衣冠。厚颜相称颂，掩口不忍看。何人非作者，次第起咏叹。莫爱明月珠，识此鲛宫寒。取舍在一心，语罢夜将阑。

儒生说三代，缥缈自空言。三代岂足慕，殉死满丘山。文景与休息，库多贯朽钱。贫者鬻孙子，贾晁有遗篇。郑公十渐疏，亦在贞观年。奢肆用人力，谁谓太宗贤。嘉祐复如何，盗贼相绵联。问我思所适，回首暮云间。

历览古帝国，烜赫无复加。其兴如垒塔，其亡若颓沙。造物自伟大，禽兽多怨嗟。孰知宇宙内，劫火正无涯。红场气萧索，墓碑高槎牙。克里姆林宫，肃穆当落霞。旷典亦已歇，人各反其家。剩有浮荡子，怀古起哀笳。

燕然山巍巍，斡难水漓漓。大哉青吉思，造化赋雄奇。男儿重征服，何用羁束为。辽原驯骏马，金帐拥寡妻。怯薛如雷电，札撒遍东西。至今河套上，犹拜九斿旗。杀戮罪已甚，交通功无齐。历史诚恢诡，褒贬定畴依。

圣赫勒拿岛，四际水茫茫。陟彼高山巅，远眺我故乡。海云一万里，雄鸥自翱翔。落日犹壮采，群有覆金光。唱我洋葱歌，忆我好儿郎。慷慨赴敌阵，三色旗飞扬。皎皎科西嘉，亦在海中央。毅魄会归来，碧树永相望。

致敬五月花，傍此移民石。悠悠四百载，赖汝开道脉。当日艘中子，浮桴乃削迹。孤高清教徒，仓皇失业客。风涛相因依，临岸犹惕惕。一张旧羊皮，明我权与责。物情或渲染，乐邦实创辟。羡汝自由人，环视空躅踯。

前日打三虎，昨日打三虎。猛兽一何多，吾民一何苦。国相犹买官，王滨大贪腐。彦平结团伙，公权滥用取。此物元凶残，天意遽钟汝。翻看逐年加，滔滔未胜数。吾民血肉尽，更堪奉尊俎。惘然问地宜，何由生斯土。

暮色照坏堵，不知何王府。借问芦溪翁，殷勤为我语。前身弄蛇人，奇异出囹圄。论交指番酋，宴衎列督抚。匾额蛟龙蟠，阶下踞狮虎。谁意朝夕间，蓬艾竟如许。此乡昧神道，黾勉荐簋簠。大巫一挥手，举国犹栩栩。

洋洋泰姆河，穆穆温莎堡。轻飔吹微波，暖日拂绿草。王来意怊怊，战败心转小。男爵廿五人，冠剑自矫矫。教士色尚温，市民颇嗔恼。王署大宪章，嵩呼惊鸥鸟。致敬大宪章，王权归收缴。噫戏八百年，忧伤欲终老。

森森巴士底，屹立如危嶂。浚堑超越难，巨炮遥相向。致敬大革命，波澜何雄壮。万里来排闼，枯朽孰能抗。点火倩酒家，先锋属梓匠。羸卒举白旗，典狱神愀怆。君主长已矣，人权自无上。犹闻振臂呼，声与浮云荡。

燕山倦为客，却忆歇浦游。旖旎曹家渡，春风自无俦。华灯如醉眼，仙乐似莺喉。艳质二八九，含笑邀勾留。轻绡掩霜足，素手藏玉钩。多情歌一曲，明日各沉浮。灼灼竹桃花，别来经几秋。夜雨满江浒，何处系行舟。

昔我耽孟子，十年置枕旁。对之意已惬，梦犹诵文章。聒聒怪此老，娓娓又平常。每于一饭间，怦然入心肠。头白病肺客，燕山秋夜长。起坐抚往事，臂肘生微凉。王道如覆掌，世情只颠狂。再拜读遗经，那禁泪淋浪。

鱼队绕宫殿，天人视琉璃。业力有殊异，讵得平是非。持以观既往，真相果有之。南北成对待，夷夏绝乖违。存者亦已尠，没者复谁知。一言犹臆造，何况论嗤嗤。我手写我史，秋灯影离披。喟彼抱简人，遑遑尔何为。

二十当娶妻，娶妻当诞子。山陵平于砥，人心故若此。长大立声名，绵绵保宗祀。养老无须论，所重在送死。生女汝勿悲，生男汝勿喜。中原谁家村，三女乡莫比。媒氏来漇漇，端坐索彩礼。东邻三十郎，衣绽无人理。

何处白雪鹭，姿态一翩翩。远自荆溪来，濯足清水边。落英相媚妩，玉石共新鲜。婉娈不自弃，含情久留连。邂逅顾我笑，目成意已牵。忽焉在我后，瞻之复在前。缥缈阳台曲，惆怅洛神篇。袖中明月佩，三年化为烟。

嘉陵江水浊，渝州山城高。卅年数度见，犹似隔靴搔。曹子对茶碗，落日色萧骚。孤帆下三峡，回首隔波涛。前身慧远师，夙缘故相招。隔岸灯如粟，一江微雨飘。古来豪杰士，含光在厨庖。几日便化去，相思亦何聊。

一啖真呼快，城东清水亭。膻臊为害久，对此意独倾。鱼首筯不厌，藕汤甘可铭。闻说丹江口，万顷碧渟渟。武当仙人境，仿佛瞻云軿。潇洒肯惠我，千里寄燕京。鼓腹愁何有，忽梦江汉行。脱然对友生，更拟尽十觥。

出城心眼豁，在城风尘昏。林喜农家院，北郊何处村。主人素好客，邀我至丘樊。朋侣十几个，团坐笑语喧。烧羊意落落，烹鹅情浑浑。犹擘廿年酒，馥馥慰羁魂。紫婕采薄荷，张倩奉盘飧。小齐最无赖，摘瓜欲翻垣。

少小不识海，枉自近海门。登山听群籁，终日卧云根。春禽鸣春雨，临流弄潺湲。悠悠从兹逝，混混向无垠。我亦辞山灵，漂泊遍乾坤。谁怜骚客泪，欲共海水翻。只今颓心力，已分老荒村。秋潮犹有信，夜来荡梦魂。

游客慕长城，慷慨思攀越。壮观天下无，雄才俱英发。蜿蜿走万里，烽堠相出没。山峦百代存，人事长萧瑟。愿君勿登临，怀古应战栗。不知苍石下，累累多白骨。凄凉负版徒，支离远戍卒。渺渺寒鸦啼，高高悬秋月。

肃肃大成殿，磊磊梓荫山。岂惟历史古，要是风骨顽。裕谦池上花，柔石亭畔树。冰雪伊犁道，故人从兹去。九月海气冷，十月海雾黄。风涛亦何有，意与群鸥翔。寄言众少年，及时当努力。勿重万黄金，勿爱高官职。

长安何所有，浮云蔽高宅。文驷驾钿车，轧轧盈九陌。当时浣纱人，妖冶满金碧。区中聪明子，尽化荣利客。道傍木槿花，一雨遂狼藉。昨为众人羡，今为众人惜。急风扬埃尘，秋鬓容易白。日暮聊优游，诘旦将焉适。

思聪勤农事，四年奔走忙。新品矜示我，自谓辣椒王。此物南美种，万里渡沧洋。白花簇红果，秃笔著文章。采之盈襟袖，挂之竹篱傍。捣之玉杵臼，三月犹飘香。食罢肌生粟，呼嘘岂能忘。岁寒寄一盏，犹及辟风霜。

老杜五十九，渊明六十余。嘘堂年尚小，岂足言凋枯。醉来欲灭世，温情及狸奴。诗笔犹倔强，形容自荒芜。著之文化衫，诵向街之隅。日暮无人买，沽酒反蘧庐。预拣讣告照，酷肖罗汉图。应供与杀贼，知汝两不诬。

紫阳汉江北，隐隐万山重。村墟落底处，鸟道白云封。猕猴抱竹末，雏鼠伏榛丛。樵客容颜黑，茶姑巾帔红。何人歌一曲，声若扣景钟。呼和有群类，生机在此中。我忆王安银，华发倚车篷。孤光须保惜，向晚多秋风。

迢遥殷水县，凄凉章华台。浮云自悠然，楚王安在哉。九原多虎豹，盛代迭祸灾。天意终难问，安得济时才。三年颂落帽，几家脱穷胎。儿童有书读，妇女何日回。萧萧村口树，漠漠机中灰。为忆卜雪丽，犹事织袜来。

句法拜涪翁，心史依寒柳。修水好山川，毓此经纶手。岂意不百年，沦落变穷丑。复忆戴小件，孑孑一老朽。自种杉树林，郁郁四百亩。差可免枵腹，焉足济群有。秋风吹衣衫，夜光拂牛斗。悲歌不能长，伫立回白首。

昔我耽奇特，颂彼恶之花。老来事事休，此意翻有加。雨过寻蚰蜒，黄昏听虾蟆。墙脚鸭跖草，幽蓝亦已奢。妓女食己力，偷儿费攀爬。太阳不到地，黑暗负生涯。仇恨推巨毂，衮衮不较差。光荣与伟大，森然属他家。

天灾实堪哀，人祸何可逭。人天离合间，冥冥孰能判。即如苍梧郡，六月未解疑。直下八千米，人物化灰糜。焦土久已苏，黑匣久已反。滔滔灾不息，望望泪空泫。天亦不足畏，所畏止人心。黮黯天为遮，窈窅海水深。

仁者岂不寿，蔼蔼寿且臧。十四能演说，十九赴战场。廿一宣吾誓，终身未敢忘。廿七把权杖，金冠何堂皇。汩汩七十载，兢兢作虚王。吾土日以蹙，吾民日以康。吾今免其负，汝用相悲伤。吾爱如迎我，鸾铃自将将。

江南今夜月，应是照西山。丹桂蕊尚小，幽香有无间。空际飞白露，清波生微寒。一别万里远，唯余双鬓残。登楼当此夕，直作沧海看。鱼龙久寂寞，仙岛隔云端。何处吹铁笛，畸客独往还。天上自团圞，人间行路难。

嘑尔不解事，故作今夜明。徒将山河影，高挂玉宇清。盛代逢佳节，歌弦满上京。想见春风下，霓裳羽衣轻。灾厉连三岁，烽烟过百城。万户犹静默，对月甚心情。泸定最萧瑟，冤魂多哭声。一声肠已断，此夕更堪听。

客从南方来，赠我博望梨。满箧黄金色，小大俨然齐。吹弹真欲破，罗巾雪淋漓。入口忽已化，甘露沁心脾。我实苦秋燥，兹味特相宜。况产张侯地，能不许瑰奇。纷缊嘉树华，猗傩苌楚枝。吾邦称物阜，云何困群黎。

明星何煌煌，煌煌重煜煜。良夜悬中天，万人争瞩目。明星有陨时，之子无令德。纵作狭邪游，指白反成黑。明星一曲歌，中户十年赀。流俗遽至此，吾欲罪所司。明星何离离，离离无断续。愿裁明星光，化为贫家烛。

成都多胜游，况属诗人国。壮哉都江堰，索道至今忆。草堂碧潭西，遗祠锦里侧。心折江楼花，目断浮云色。一别廿六年，城郭全不识。可怜春熙路，日暮人似织。凄凉大慈寺，徒尔为妆饰。朅来九眼桥，听歌一沾臆。

夜中不成眠，迢递起乡思。老亲方卧床，游子归无计。风吹庭户冷，鸣蛩独如缀。霜华故相识，悠悠满阶砌。我亦久戕伤，拥鼻再三嚏。默疑左臂枯，直恐衰肝气。伊宁闻断粮，悲声来天地。东兴早无春，边城至今闭。

八月十八潮，壮观天下无。群海从挹注，万峦入驰驱。鞭云行少昊，跋浪叫天吴。崩坼太古雪，吞吐赤日珠。游客连袂至，举首相惊呼。走避有不及，汨没竟亡躯。哀彼徇物子，颛愚诚可吁。炫怪以杀人，尔复何足殊。

夜半喇叭鸣，轧轧如乌鸢。披衣出门户，下楼做核酸。暧暧树影里，蜿蜿一队盘。惺忪无杂言，秋风稍稍寒。莫问眼前事，且忧明日餐。归去复辗转，梦魂不能欢。晓来领绿码，相对颂平安。岂敢议国策，聊作健身看。

犹记子黄诗，习水奸幼女。云安三绝句，得君而成五。万宁又开房，污垢竟如许。悲愤付短歌，客舍飙烈雨。九年及贵溪，老吏壮熊虎。中秋月正圆，女啼一何苦。衣裳血染红，无处诉父母。我今泪已枯，那堪更慰汝。

鼓钹竞喧沸，天街走拳民。腰间缠赤带，头上戴红巾。自言来山东，奉敕灭洋人。烈烈黄飞虎，桓桓常遇春。百战无败绩，护佑有真神。得势相争斗，杀戮亦已频。非唯天主堂，前门尽烧焚。可怜襁抱儿，永为刀下魂。

天王入天京，洋使来趋风。北伐突骠骑，西征列艨冲。矫矫石达开，战克奏奇功。扫荡两大营，孰能当其锋。金玉装前殿，妃嫱满后宫。杨韦讵自足，贪狠起内讧。平人何所营，收敛尽归公。况闻过兵处，残暴无与同。

遨游向何去，西北有名园。当春试一望，青翠烟霭间。紫兰围废殿，红杏出残垣。人道经兵火，指点起喟叹。雍乾称盛世，构此大壮观。饥莩不绝书，嶒崚见血山。大国仪礼重，夷使空往还。明日沧海上，巨鲸欲叩关。

合肥天下瘦，常熟人间穷。明主血气壮，圣母寿诞隆。洋务三十载，暂得形貌充。鸱枭满金殿，铁甲为谁雄。狂寇挟深策，来疾势汹汹。我舰将倾覆，我气尚如虹。可惜邓世昌，身殉未成功。至今黄海上，萧萧多悲风。

壮岁慕荆公，老大怜寂寞。变法从古难，君心岂足托。其事虽未成，其志实高邈。何尝远人情，遽尔多哀乐。杰塔凌浮云，北陂吹芳萼。凭看出处间，私欲毫不著。吾乡独荷恩，行吟遍丘壑。瞻礼向湖东，斯人倘可作。

不容尧舜代，独去父母邦。持节穷溟澥，豁眼睹文章。彬彬郭公使，鞠躬礼女王。万里寄孤怀，悃款言何长。艰难负谤议，老病卧家乡。岂敢求一谥，直欲戮坟冈。人间有此人，五世尚苍黄。硁硁天下士，高论待覆亡。

铸铁以为笼，群狙在其中。就地画畛域，头顶绘苍穹。列宿相萦绕，日轮赫赫红。巫觋歌且舞，牺牲美而丰。遄生复遄死，劳作遂无穷。诫尔以雷电，殛尔以严冬。反抗者悬首，阒阒议论空。谁知大冶子，叹息若微风。

咄嗟重咄嗟，长歌意自哀。茫茫三千载，遗骨如寒灰。少年慕古道，常欲窥殊瑰。黾勉罔所得，白头栖蒿莱。岂期逢休运，群儿正欢咍。各擅轻重术，併号治世才。秦祚何日尽，民智几时开。弃置勿复言，一醉弭妖灾。

火轮至拙船，洋炮至蠢器。壮哉湘绮翁，胜之自容易。公使乘轺归，高视小杂技。铁路不可行，笔力何横恣。夷人禽兽耳，岂配叩拜事。挖眼与剖心，于今恨魑魅。大圣出九州，曲园能鼓吹。皇皇柔远记，百年纸犹贵。

夜巷血未干，矿井又一恸。半月世不知，闭锁拟铁瓮。渺渺十五人，乌足论轻重。昨日复悲摧，黔南死更众。王命防疫严，夜半犹解送。果然成倾覆，彼苍直如梦。旦旦海上盟，绵绵河清颂。我诗当纪事，断烂竟底用。

后山吾祖茔，经年悭一扫。梦魂长识路，委佗出秋草。院户寂无声，曾是旧池沼。飞飞红蜻蜓，春蒲何袅袅。石阶生细苔，黄茅如羽葆。当时翠柏树，玉立独姣僚。意共先人语，骋望越林表。小村犹昔日，轻烟渡归鸟。

花椒烤法棍，爱此味道真。一杯热美式，芬馥长精神。悄然对书卷，细字抄写勤。问我清净论，仍拜两足尊。芭蕾意高妙，前世凌波身。不管秋色晚，却著玫瑰裙。沙发聊独坐，小店欲黄昏。忽转试衣镜，中见如花人。

自我来北地，亲朋久已疏。况遭世多乱，赖有架上书。适以佐我酒，未堪实我躯。我躯日槁悴，兹心独支梧。晨风吹庭树，孤鸟号西隅。忽觉秋天阔，秋水复何如。今逢父诞日，踟蹰立中涂。红包蕴真意，区区聊胜无。

五十犹贱籍，漂泊尚无家。多谢女须叹，立身由来差。长笑酌我酒，我思故无邪。我有知音人，乃在天一涯。昔梦曾相过，粲然若朝霞。赠我彩色笔，不语意自赊。持之写惨恻，未肯颂繁华。岂用时人赏，脉脉寄灵槎。

人生不适意，忽复思远游。苍龙为我骖，直至天尽头。息驾悬圃侧，饮之河汉流。回视万里下，参辰正绸缪。赤松唯小技，彭铿岂长留。持杖叩宇宙，穷劫一春秋。惘然置生死，却为宇宙谋。黑洞如瞳子，黝黝使人愁。

城市噬夜色，矗立作群棺。有时复坼裂，依约见尸斑。宵行三两点，飘渺瘴雾间。凄凄新鬼泣，倏被风吹残。鬣狗骋从横，鸱枭飞又还。长虫穿其下，鼻息如波澜。生机在何许，幽草亦已殚。断碑冥名字，云何记悲欢。

扎格罗斯山，巍峨气象分。荒凉卡维尔，万古绝无人。大阿亚图拉，不死有威神。奥芙弗雷德，红衣白头巾。摘汝头顶布，持向火中焚。剪汝头上发，抛作风底尘。黯黮德黑兰，流血待其新。我亦思奋袂，自由聊心存。

天人斡白日，云物近九秋。卉木改荣色，百川澹澄流。栖迟感客子，行吟易为愁。谁能独无酒，迫暮更登楼。故国空憔悴，仙乡不可求。荒林叫寒鸿，兹恨长悠悠。遥眺西海畔，骸骨垒成丘。复闻大点兵，战伐几时休。

一卧未得安，百计成差谬。嗟尔嗡嗡子，九月尚为寇。疴痒岂巨患，爬搔觉未够。大同梦已残，掌灯空僝僽。孑孓水中游，黾勉实汝后。物性固如此，吾何吝一宥。贪官长翱翔，恶吏纷驰骤。正尔不能殄，枯坐思菊酎。

秋天多白云，往往似滇池。关塞久阻绝，临眺徒神驰。郁郁碧鸡山，花树相离披。高高玉皇阁，下瞰万顷漪。白云生何处，泱漭无端倪。未能蹑之去，且余皓首期。白云无时尽，我心亦不移。来岁越山畔，与子绕东篱。

微志不获骋，岂与谪客殊。何当一尊酒，翩然反海隅。朝霞出海水，灼灼万红蕖。长风吹暮云，忽若驶鲸鱼。春雨湿鸥凫，展读故人书。上言桃花落，下言诗何如。一日吟一首，情率格律疏。总为多忧虑，不似元亮居。

欧洲无疫情，美国无疫情。朝鲜无疫情，神州有疫情。有疫人命重，无疫人命轻。凭看沧洋外，冷月落鬼城。闭门学处女，端坐谢远行。寒蝉识时序，噤口勿作声。长街花似海，预告新征程。蝼蚁幸不死，抃跃与有荣。

萧爽清秋日，隆重丰收节。年年颂丰收，嘉名竟虚设。畦亩久已疏，鬼楼从横列。耘耔岂惮劳，螟蜮实未灭。倾家办农资，况遭水旱烈。糙米直几钱，朱门犹不屑。相彼浪荡人，益叹生计拙。无为田家子，百事何堪悦。

城西柳汀道，旧舍白云边。即今三万六，当时止两千。欲求既有以，推毂岂无缘。京沪称名都，一廛更齐天。廿载僦居住，未觉少晏眠。不买黄金屋，讵肯饱贪残。跳出蛙井外，仍看羲皇前。何况城西宅，转瞬付苍烟。

秋日自可爱，啼禽亦不恶。凉飔如有意，稍稍发溪壑。山间一盏茶，悠悠桂花落。恍然非世情，妙香定谁作。此境疑是梦，又似故人约。梦也可奈何，白首不负却。黄尘两眼眯，百虑苦缠缚。霜栗几时登，低头思量着。

煌煌天上城，谪落曲江畔。邻邻接通衢，峨峨起楼观。繁歌遏行云，华灯烛银汉。塑像列群英，万众仰首看。我来戊戌年，凄冷岁已晏。醉眼乍迷蒙，盛世如重见。高标悭一登，扪壁空惭汗。若闻塔颠人，俯视生愁叹。

十三读红楼，却替颦颦愁。凄戚葬花曲，背人解啭喉。焚稿每掩卷，默坐泪先流。欲赓芙蓉诔，意重孔雀裘。索隐吾不能，衹向书中游。误我非一事，白首病未瘳。潦倒犹高咏，羁泊动经秋。岂谓无所得，嫉恶信如雠。

核弹小于鳣，蕈云高过山。广岛与长崎，记忆应未阑。生命数十万，只在呼吸间。金石尽熔化，血肉焉得完。弓刀徒儿戏，舸舰亦衰孱。至今畏辐射，言之心为寒。魔王方狞笑，世人自狂颠。汲汲交征利，止杀一何难。

人生固有分，与君长别离。旦为靴帽架，夕为匣中尸。将身投烈火，其臭似炙鸡。正尔不可得，慷慨捐我遗。五根久已坏，七窍自生衣。蹙额心容塞，白发肾恐亏。酒应蚀肠胃，忧复伤肝脾。大脑独好在，所惜非时宜。

九月乍寒暖，重霾白日昏。王臣迎国庆，弥觉车马喧。邻人犹鏖战，公投事纷繁。闻说貔虎士，持枪夜叩门。礼乐安敢忽，万一大道存。扰攘百年内，此意谁与论。我唱骊歌罢，惆然覆空樽。东风岁岁绿，难苏地下魂。

大圣垂灵素，仲师万古程。气化今不讲，道法久沉冥。一国诋糟粕，孰能掇其英。西医功甚著，琐细无遁形。枝经肯綮内，奏刀若发硎。病毒理犹闇，精神义岂明。犀照未到处，束手空睖睁。譬于佳小儿，朝夕待汝成。

昔闻鸡鸣寺，风流冠南朝。梁皇今安在，台城柳萧萧。我来百代下，凄冷节序高。故堞过鹘影，云际洒鹤毛。何处豁蒙楼，耸立自孤标。登临怀烈士，吟诵想英髦。江湖入一望，芳魂不可招。洿浊满食肆，搔首增郁陶。

昨夜梦马蟥，蠕蠕亦诡丑。望之似蛞蝓，黑绿色相纠。忆我儿童时，秧田绝多有。著人腿脚中，抵死不松口。眼看细柳叶，化作大腹缶。斫之成两段，须臾俱蚴蟉。此物噬血极，何意翻长久。神农知善用，逐瘀功无偶。

不见具区久，绝忆鼋头渚。十里杨柳陂，相迎色栩栩。小萍犹可人，荷拳青初举。板桥声呀呀，苍烟没白羽。林深寻幽径，石润生微雨。试登舒天阁，稠迭绿如许。落樱满空谷，凄凉别意苦。极目万顷波，鸱夷在何所。

客居寡欢趣，宁不思遨游。而况临休沐，心已属南州。疾忙订机票，殷勤觅驿楼。美人试新妆，精妙自无俦。不知防疫令，一日更紧收。糜费岂谓惜，败意复谁尤。茏葱溪畔树，浩荡水上鸥。不学摊尸法，云何慰牢愁。

未息区中缘，暂作青岛客。妙境非人寰，山海两不隔。鳌顶悭一攀，怅望群仙迹。翩然入我梦，遗我绿玉石。鸥共帆影斜，波接遥空碧。日暮寒潮生，沙头月更白。回首八大关，千树花幂幂。别来忽六载，能无风雨厄。

吁嗟农人贷，钦哉尤努斯。声名满寰宇，形容已衰迟。海上读公书，悠悠契心期。论道明元本，立法亶可师。妇女相联保，艰难共扶持。卅载传东土，花叶尽离披。豺虎不厌饱，生计岂足为。萧然送公去，一饭到今思。

西海何所有，流沙渺无边。黑水深不测，长绕昆仑山。烈火焚其下，王母居其巅。齿虎而豹尾，独啸岩穴间。滔滔降天厉，赫赫司五残。孰谓瑶池上，雍容御群仙。愚氓自不识，祭祀永绵绵。髑髅未须怜，王母亿万年。

朝见燕山横，暮见燕山横。燕山犹苍翠，笑我白发生。七年骛奔走，所得唯虚名。事业终茫昧，诗笔徒峥嵘。衣食虽不匮，深负黎庶情。亘古有如此，讵用论亏成。灯下呼雄鬼，聊为尽百觥。归去沧海道，心与孤月明。

蟹粉白豆腐，百叶红烧肉。佳味元不殊，啖之意自足。粲粲灯结树，靡靡风飘曲。九秋未觉凉，街角人似玉。夜中独凭栏，群楼何森肃。鱼龙各沉冥，心知长不复。怜汝绝代姿，乃遭此荼毒。稍慰劫后逢，宁无泪簌簌。

寒流无南北，九日非辰良。云气何蓊郁，登楼靡所望。道上行客稀，木叶正纷扬。栾花萎且落，萧瑟孰可当。念我旧篱边，几丛白复黄。失所向何去，空余他人墙。孤洁无媚色，时世谓不祥。高咏意独在，为汝酹酒浆。

薄游信所之，恍是长乐路。崭崭小红楼，蔼蔼梧桐树。夜雨沾微凉，隔栅灯如煦。木樨开中庭，冉冉暗香渡。人在帘影间，独坐理纨素。一曲非时调，不与韶华遇。天意倘未悭，更留三年住。醉我葡萄杯，酬汝相思句。

昨日衣泚泚，今日寒啬啬。颠倒若为生，天意真不测。夜长睡起迟，群禽犹缄默。一树凝如画，秋阳若髹饰。读书东窗下，颇觉费笔墨。形容岩上花，世业玄驹国。大道在何处，无智亦无得。念我寰中人，喟然长叹息。

十六辞故乡，远看津门月。昔时小扬州，繁华都消歇。破敝八里台，未与村野别。堤满污泥腥，道饶驴车辙。幸哉梧桐傍，旧书常不缺。病眼犹生光，珍重晤先哲。多谢新开湖，砺我冰霜节。排名逐年低，知尔谋身拙。

闭户岂云乐，出行亦孔艰。国中多窞阱，子细堕其间。秋深易为感，何况世事繁。前涂在不测，远游及早还。楼头弥浊雾，楼下车马喧。相见无别言，但说返工难。社区许报到，兹心始稍安。几人滞江海，能禁一夜寒。

都门三千寺，潭柘初第一。太行势委蛇，宝幢气郁律。古道山门开，霜林梵钟出。池埋北朝灰，塔封元代骨。侧近旧行宫，几回驻銮跸。遗踪尚满眼，苦恨污清质。我来当岁晚，黄叶意萧瑟。槛外雪初消，悬柿犹红日。

世人诋青苗，乃与割剥类。欺诳农夫子，生计更凋悴。银行日汲取，括囊不肯施。官家设平台，探爪何其易。嘉种正须求，豆棚亦当置。乞告终无门，垂首空叹喟。宁忧时物贱，独恨多魑魅。二分虽匪轻，犹胜羊羔利。

煌煌浙东学，仲任实巨子。屈奇出孤门，千秋负谤毁。天地本自然，吾人合气耳。王侯性不殊，何须论贵鄙。赤雀与白鱼，偶见讵可恃。宣尼非生知，齐女日所理。贤者在善心，礼义在谷米。汉道幽冥久，一人足振耻。

史学吾乡事，邈矣周长生。洞历今不见，空有鸿儒名。越绝开方志，赵晔记载明。南唐识见卓，东莱规模宏。注释推梅涧，考据属深宁。姚江黄夫子，著书待太平。万全存其神，章邵摹其形。世乱无厎止，谁传春秋经。

吾乡本心学，思孟正脉传。躬行杨敬仲，执挚礼九渊。天地归吾性，毋意乃自然。讲学月湖畔，至今草木鲜。阳明谪未死，悟道万峦前。梨洲辨一气，更有理在先。尔来崇实务，放荡不知还。独见腔子里，炯炯欲终年。

吾乡多骚客，皕卷耆旧诗。文藻非所重，要在气淋漓。南风连三昼，矫哉魏白衣。前身刘公幹，功败由小儿。东洲有野老，马厩得孑遗。太阳不复返，恸哭对疮痍。稽首姚梅伯，大屋浃江湄。浩荡南辕集，来日更付谁。

巍巍九华山，遥遥礼地藏。荷担诸众生，功德自无量。由来实久远，弘愿绝依傍。地狱未空时，誓不证无上。行行此秽土，乃示比丘相。左握摩尼珠，右持金锡杖。威力起沉沦，光明扫阴障。尽命愿从学，吾心终不妄。

祖母持心经，诵习常不懈。绕膝有儿童，久之亦能背。当时岂晓义，及长百忧会。黾勉何所济，衰疲思却退。慈悲观世音，娑婆因缘最。示现卅三身，灵感无不在。顶礼补陀山，庄严青莲界。愿蒙大士力，砉然刬群害。

浙东多秀绝，雪窦钟灵气。试登妙高台，白云来天地。蓬岛在何处，一帆浑欲济。飞瀑立青崖，黄叶掩古寺。大佛坐莲花，皤腹笑相视。不住兜率宫，几人识真意。我闻龙华会，诸恶皆消逝。敬诵下生经，悠悠待换世。

平生寡所好，常不辍买书。此辈苦占地，屋小未能储。江南有故宅，寂寥千册余。梦魂时复过，摩娑还成虚。昔日赠陈子，济济载一车。斯人亦云逝，展转付蟫鱼。仲春寄山城，秋杪又填如。未知身后事，挑灯似来初。

玲珑马尔他，丰毛白胜雪。主人恩遇殊，捧之心内热。客厅围作栏，床榻为汝设。朝夕勤梳妆，唯恐泪痕亵。矢溺虽有所，苦恨气味劣。天凉更闭窗，移时欲闷绝。贵贱非公论，祸福相生灭。珍重主人欢，牢骚何可说。

冷公意耽古，莫大隐庖厨。烹鲜岂小事，闭户味道腴。偶尔拄藤杖，直上神仙居。下视万井底，雾霭正愁予。暮秋忆西湖，灵秀何日无。赖公存风雅，犹抱骊龙珠。昨夜双星动，各在天一隅。短章未堪赠，感激慰老夫。

发棹处暑前，舣楫寒露后。将将经六旬，箧底百廿九。夥颐岂预谋，得心遂应手。句式稍整齐，章法颇卤莽。晨起忆山川，暮念平生友。怀古酹清樽，悲时搔白首。身共意成仇，诗与我为偶。在心长戚戚，落纸复何有。
